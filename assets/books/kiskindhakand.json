[
    {
        "id":1,
        "name": "KISKINDHAKAND",
        "displayname":"किष्किन्धाकाण्ड",
        "config": {"itemsPerPage":5,"currentPage":1},
        "page": [
            {"seq":"1", "heading":"श्लोक", "data":"कुन्देन्दीवरसुन्दरावतिबलौ विज्ञानधामावुभौ#शोभाढ्यौ वरधन्विनौ श्रुतिनुतौ गोविप्रवृन्दप्रियौ।#मायामानुषरूपिणौ रघुवरौ सद्धर्मवर्मौं हितौ#सीतान्वेषणतत्परौ पथिगतौ भक्तिप्रदौ तौ हि नः।।1।।#ब्रह्माम्भोधिसमुद्भवं कलिमलप्रध्वंसनं चाव्ययं#श्रीमच्छम्भुमुखेन्दुसुन्दरवरे संशोभितं सर्वदा।#संसारामयभेषजं सुखकरं श्रीजानकीजीवनं#धन्यास्ते कृतिनः पिबन्ति सततं श्रीरामनामामृतम्।।2।।"},
			{"seq":"2", "heading":"सोरठा", "data":"मुक्ति जन्म महि जानि ग्यान खानि अघ हानि कर।#जहँ बस संभु भवानि सो कासी सेइअ कस न।।"},
            {"seq":"3", "heading":"चौपाई", "data":"जरत सकल सुर बृंद बिषम गरल जेहिं पान किय।#तेहि न भजसि मन मंद को कृपाल संकर सरिस।।#आगें चले बहुरि रघुराया। रिष्यमूक परवत निअराया।।#तहँ रह सचिव सहित सुग्रीवा। आवत देखि अतुल बल सींवा।।#अति सभीत कह सुनु हनुमाना। पुरुष जुगल बल रूप निधाना।।#धरि बटु रूप देखु तैं जाई। कहेसु जानि जियँ सयन बुझाई।।#पठए बालि होहिं मन मैला। भागौं तुरत तजौं यह सैला।।#बिप्र रूप धरि कपि तहँ गयऊ। माथ नाइ पूछत अस भयऊ।।#को तुम्ह स्यामल गौर सरीरा। छत्री रूप फिरहु बन बीरा।।#कठिन भूमि कोमल पद गामी। कवन हेतु बिचरहु बन स्वामी।।#मृदुल मनोहर सुंदर गाता। सहत दुसह बन आतप बाता।।#की तुम्ह तीनि देव महँ कोऊ। नर नारायन की तुम्ह दोऊ।।"},
            {"seq":"4", "heading":"दोहा", "data":"जग कारन तारन भव भंजन धरनी भार।#की तुम्ह अकिल भुवन पति लीन्ह मनुज अवतार।।1।।"},
            {"seq":"5", "heading":"", "data":""},
			{"seq":"6", "heading":"चौपाई", "data":"कोसलेस दसरथ के जाए । हम पितु बचन मानि बन आए।।#नाम राम लछिमन दौउ भाई। संग नारि सुकुमारि सुहाई।।#इहाँ हरि निसिचर बैदेही। बिप्र फिरहिं हम खोजत तेही।।#आपन चरित कहा हम गाई। कहहु बिप्र निज कथा बुझाई।।#प्रभु पहिचानि परेउ गहि चरना। सो सुख उमा नहिं बरना।।#पुलकित तन मुख आव न बचना। देखत रुचिर बेष कै रचना।।#पुनि धीरजु धरि अस्तुति कीन्ही। हरष हृदयँ निज नाथहि चीन्ही।।#मोर न्याउ मैं पूछा साईं। तुम्ह पूछहु कस नर की नाईं।।#तव माया बस फिरउँ भुलाना। ता ते मैं नहिं प्रभु पहिचाना।।"},
            {"seq":"7", "heading":"दोहा", "data":"एकु मैं मंद मोहबस कुटिल हृदय अग्यान।#पुनि प्रभु मोहि बिसारेउ दीनबंधु भगवान।।2।।"},
            {"seq":"8", "heading":"चौपाई", "data":"जदपि नाथ बहु अवगुन मोरें। सेवक प्रभुहि परै जनि भोरें।।#नाथ जीव तव मायाँ मोहा। सो निस्तरइ तुम्हारेहिं छोहा।।#ता पर मैं रघुबीर दोहाई। जानउँ नहिं कछु भजन उपाई।।#सेवक सुत पति मातु भरोसें। रहइ असोच बनइ प्रभु पोसें।।#अस कहि परेउ चरन अकुलाई। निज तनु प्रगटि प्रीति उर छाई।।#तब रघुपति उठाइ उर लावा। निज लोचन जल सींचि जुड़ावा।।#सुनु कपि जियँ मानसि जनि ऊना। तैं मम प्रिय लछिमन ते दूना।।#समदरसी मोहि कह सब कोऊ। सेवक प्रिय अनन्यगति सोऊ।।"},
            {"seq":"9", "heading":"दोहा", "data":"सो अनन्य जाकें असि मति न टरइ हनुमंत।#मैं सेवक सचराचर रूप स्वामि भगवंत।।3।।"},
            {"seq":"10", "heading":"", "data":""},
			{"seq":"11", "heading":"चौपाई", "data":"देखि पवन सुत पति अनुकूला। हृदयँ हरष बीती सब सूला।।#नाथ सैल पर कपिपति रहई। सो सुग्रीव दास तव अहई।।#तेहि सन नाथ मयत्री कीजे। दीन जानि तेहि अभय करीजे।।#सो सीता कर खोज कराइहि। जहँ तहँ मरकट कोटि पठाइहि।।#एहि बिधि सकल कथा समुझाई। लिए दुऔ जन पीठि चढ़ाई।।#जब सुग्रीवँ राम कहुँ देखा। अतिसय जन्म धन्य करि लेखा।।#सादर मिलेउ नाइ पद माथा। भैंटेउ अनुज सहित रघुनाथा।।#कपि कर मन बिचार एहि रीती। करिहहिं बिधि मो सन ए प्रीती।।"},
            {"seq":"12", "heading":"दोहा", "data":"तब हनुमंत उभय दिसि की सब कथा सुनाइ।।#पावक साखी देइ करि जोरी प्रीती दृढ़ाइ।।4।।"},
            {"seq":"13", "heading":"चौपाई", "data":"कीन्ही प्रीति कछु बीच न राखा। लछमिन राम चरित सब भाषा।।#कह सुग्रीव नयन भरि बारी। मिलिहि नाथ मिथिलेसकुमारी।।#मंत्रिन्ह सहित इहाँ एक बारा। बैठ रहेउँ मैं करत बिचारा।।#गगन पंथ देखी मैं जाता। परबस परी बहुत बिलपाता।।#राम राम हा राम पुकारी। हमहि देखि दीन्हेउ पट डारी।।#मागा राम तुरत तेहिं दीन्हा। पट उर लाइ सोच अति कीन्हा।।#कह सुग्रीव सुनहु रघुबीरा। तजहु सोच मन आनहु धीरा।।#सब प्रकार करिहउँ सेवकाई। जेहि बिधि मिलिहि जानकी आई।।"},
            {"seq":"14", "heading":"दोहा", "data":"सखा बचन सुनि हरषे कृपासिधु बलसींव।#कारन कवन बसहु बन मोहि कहहु सुग्रीव ।।5।।"},
			{"seq":"15", "heading":"", "data":""},
            {"seq":"16", "heading":"चौपाई", "data":"नात बालि अरु मैं द्वौ भाई। प्रीति रही कछु बरनि न जाई।।#मय सुत मायावी तेहि नाऊँ। आवा सो प्रभु हमरें गाऊँ।।#अर्ध राति पुर द्वार पुकारा। बाली रिपु बल सहै न पारा।।#धावा बालि देखि सो भागा। मैं पुनि गयउँ बंधु सँग लागा।।#गिरिबर गुहाँ पैठ सो जाई। तब बालीं मोहि कहा बुझाई।।#परिखेसु मोहि एक पखवारा। नहिं आवौं तब जानेसु मारा।।#मास दिवस तहँ रहेउँ खरारी। निसरी रुधिर धार तहँ भारी।।#बालि हतेसि मोहि मारिहि आई। सिला देइ तहँ चलेउँ पराई।।#मंत्रिन्ह पुर देखा बिनु साईं। दीन्हेउ मोहि राज बरिआई।।#बालि ताहि मारि गृह आवा। देखि मोहि जियँ भेद बढ़ावा।।#रिपु सम मोहि मारेसि अति भारी। हरि लीन्हेसि सर्बसु अरु नारी।।#ताकें भय रघुबीर कृपाला। सकल भुवन मैं फिरेउँ बिहाला।।#इहाँ साप बस आवत नाहीं। तदपि सभीत रहउँ मन माहीँ।।#सुनि सेवक दुख दीनदयाला। फरकि उठीं द्वै भुजा बिसाला।।"},
            {"seq":"17", "heading":"दोहा", "data":"सुनु सुग्रीव मारिहउँ बालिहि एकहिं बान।#ब्रम्ह रुद्र सरनागत गएँ न उबरिहिं प्रान।।6।।"},
			{"seq":"18", "heading":"", "data":""},
			{"seq":"19", "heading":"", "data":""},
			{"seq":"20", "heading":"", "data":""},
            {"seq":"21", "heading":"चौपाई", "data":"जे न मित्र दुख होहिं दुखारी। तिन्हहि बिलोकत पातक भारी।।#निज दुख गिरि सम रज करि जाना। मित्रक दुख रज मेरु समाना।।#जिन्ह कें असि मति सहज न आई। ते सठ कत हठि करत मिताई।।#कुपथ निवारि सुपंथ चलावा। गुन प्रगटे अवगुनन्हि दुरावा।।#देत लेत मन संक न धरई। बल अनुमान सदा हित करई।।#बिपति काल कर सतगुन नेहा। श्रुति कह संत मित्र गुन एहा।।#आगें कह मृदु बचन बनाई। पाछें अनहित मन कुटिलाई।।#जा कर चित अहि गति सम भाई। अस कुमित्र परिहरेहि भलाई।।#सेवक सठ नृप कृपन कुनारी। कपटी मित्र सूल सम चारी।।#सखा सोच त्यागहु बल मोरें। सब बिधि घटब काज मैं तोरें।।#कह सुग्रीव सुनहु रघुबीरा। बालि महाबल अति रनधीरा।।#दुंदुभी अस्थि ताल देखराए। बिनु प्रयास रघुनाथ ढहाए।।#देखि अमित बल बाढ़ी प्रीती। बालि बधब इन्ह भइ परतीती।।#बार बार नावइ पद सीसा। प्रभुहि जानि मन हरष कपीसा।।#उपजा ग्यान बचन तब बोला। नाथ कृपाँ मन भयउ अलोला।।#सुख संपति परिवार बड़ाई। सब परिहरि करिहउँ सेवकाई।।#ए सब रामभगति के बाधक। कहहिं संत तब पद अवराधक।।#सत्रु मित्र सुख दुख जग माहीं। माया कृत परमारथ नाहीं।।#बालि परम हित जासु प्रसादा। मिलेहु राम तुम्ह समन बिषादा।।#सपनें जेहि सन होइ लराई। जागें समुझत मन सकुचाई।।#अब प्रभु कृपा करहु एहि भाँती। सब तजि भजनु करौं दिन राती।।#सुनि बिराग संजुत कपि बानी। बोले बिहँसि रामु धनुपानी।।#जो कछु कहेहु सत्य सब सोई। सखा बचन मम मृषा न होई।।#नट मरकट इव सबहि नचावत। रामु खगेस बेद अस गावत।।#लै सुग्रीव संग रघुनाथा। चले चाप सायक गहि हाथा।।#तब रघुपति सुग्रीव पठावा। गर्जेसि जाइ निकट बल पावा।।#सुनत बालि क्रोधातुर धावा। गहि कर चरन नारि समुझावा।।#सुनु पति जिन्हहि मिलेउ सुग्रीवा। ते द्वौ बंधु तेज बल सींवा।।#कोसलेस सुत लछिमन रामा। कालहु जीति सकहिं संग्रामा।।"},
            {"seq":"22", "heading":"दोहा", "data":"कह बालि सुनु भीरु प्रिय समदरसी रघुनाथ।#जौं कदाचि मोहि मारहिं तौ पुनि होउँ सनाथ।।7।।"},
			{"seq":"23", "heading":"", "data":""},
			{"seq":"24", "heading":"", "data":""},
			{"seq":"25", "heading":"", "data":""},
            {"seq":"26", "heading":"चौपाई", "data":"अस कहि चला महा अभिमानी। तृन समान सुग्रीवहि जानी।।#भिरे उभौ बाली अति तर्जा । मुठिका मारि महाधुनि गर्जा।।#तब सुग्रीव बिकल होइ भागा। मुष्टि प्रहार बज्र सम लागा।।#मैं जो कहा रघुबीर कृपाला। बंधु न होइ मोर यह काला।।#एकरूप तुम्ह भ्राता दोऊ। तेहि भ्रम तें नहिं मारेउँ सोऊ।।#कर परसा सुग्रीव सरीरा। तनु भा कुलिस गई सब पीरा।।#मेली कंठ सुमन कै माला। पठवा पुनि बल देइ बिसाला।।#पुनि नाना बिधि भई लराई। बिटप ओट देखहिं रघुराई।।"},
            {"seq":"27", "heading":"दोहा", "data":"बहु छल बल सुग्रीव कर हियँ हारा भय मानि।#मारा बालि राम तब हृदय माझ सर तानि।।8।।"},
            {"seq":"28", "heading":"चौपाई", "data":"परा बिकल महि सर के लागें। पुनि उठि बैठ देखि प्रभु आगें।।#स्याम गात सिर जटा बनाएँ। अरुन नयन सर चाप चढ़ाएँ।।#पुनि पुनि चितइ चरन चित दीन्हा। सुफल जन्म माना प्रभु चीन्हा।।#हृदयँ प्रीति मुख बचन कठोरा। बोला चितइ राम की ओरा।।#धर्म हेतु अवतरेहु गोसाई। मारेहु मोहि ब्याध की नाई।।#मैं बैरी सुग्रीव पिआरा। अवगुन कबन नाथ मोहि मारा।।#अनुज बधू भगिनी सुत नारी। सुनु सठ कन्या सम ए चारी।।#इन्हहि कुद्दष्टि बिलोकइ जोई। ताहि बधें कछु पाप न होई।।#मुढ़ तोहि अतिसय अभिमाना। नारि सिखावन करसि न काना।।#मम भुज बल आश्रित तेहि जानी। मारा चहसि अधम अभिमानी।।"},
            {"seq":"29", "heading":"दोहा", "data":"सुनहु राम स्वामी सन चल न चातुरी मोरि।#प्रभु अजहूँ मैं पापी अंतकाल गति तोरि।।9।।"},
			{"seq":"30", "heading":"", "data":""},
            {"seq":"31", "heading":"चौपाई", "data":"सुनत राम अति कोमल बानी। बालि सीस परसेउ निज पानी।।#अचल करौं तनु राखहु प्राना। बालि कहा सुनु कृपानिधाना।।#जन्म जन्म मुनि जतनु कराहीं। अंत राम कहि आवत नाहीं।।#जासु नाम बल संकर कासी। देत सबहि सम गति अविनासी।।#मम लोचन गोचर सोइ आवा। बहुरि कि प्रभु अस बनिहि बनावा।।"},
            {"seq":"32", "heading":"छंद", "data":"सो नयन गोचर जासु गुन नित नेति कहि श्रुति गावहीं।#जिति पवन मन गो निरस करि मुनि ध्यान कबहुँक पावहीं।।#मोहि जानि अति अभिमान बस प्रभु कहेउ राखु सरीरही।#अस कवन सठ हठि काटि सुरतरु बारि करिहि बबूरही।।1।।#अब नाथ करि करुना बिलोकहु देहु जो बर मागऊँ।#जेहिं जोनि जन्मौं कर्म बस तहँ राम पद अनुरागऊँ।।#यह तनय मम सम बिनय बल कल्यानप्रद प्रभु लीजिऐ।#गहि बाहँ सुर नर नाह आपन दास अंगद कीजिऐ।।2।।"},
            {"seq":"33", "heading":"दोहा", "data":"राम चरन दृढ़ प्रीति करि बालि कीन्ह तनु त्याग।#सुमन माल जिमि कंठ ते गिरत न जानइ नाग।।10।।"},
			{"seq":"34", "heading":"", "data":""},
			{"seq":"35", "heading":"", "data":""},
			{"seq":"36", "heading":"चौपाई", "data":"राम बालि निज धाम पठावा। नगर लोग सब ब्याकुल धावा।।#नाना बिधि बिलाप कर तारा। छूटे केस न देह सँभारा।।#तारा बिकल देखि रघुराया । दीन्ह ग्यान हरि लीन्ही माया।।#छिति जल पावक गगन समीरा। पंच रचित अति अधम सरीरा।।#प्रगट सो तनु तव आगें सोवा। जीव नित्य केहि लगि तुम्ह रोवा।।#उपजा ग्यान चरन तब लागी। लीन्हेसि परम भगति बर मागी।।#उमा दारु जोषित की नाई। सबहि नचावत रामु गोसाई।।#तब सुग्रीवहि आयसु दीन्हा। मृतक कर्म बिधिबत सब कीन्हा।।#राम कहा अनुजहि समुझाई। राज देहु सुग्रीवहि जाई।।#रघुपति चरन नाइ करि माथा। चले सकल प्रेरित रघुनाथा।।"},
            {"seq":"37", "heading":"दोहा", "data":"लछिमन तुरत बोलाए पुरजन बिप्र समाज।#राजु दीन्ह सुग्रीव कहँ अंगद कहँ जुबराज।।11।।"},
            {"seq":"38", "heading":"चौपाई", "data":"उमा राम सम हित जग माहीं। गुरु पितु मातु बंधु प्रभु नाहीं।।#सुर नर मुनि सब कै यह रीती। स्वारथ लागि करहिं सब प्रीती।।#बालि त्रास ब्याकुल दिन राती। तन बहु ब्रन चिंताँ जर छाती।।#सोइ सुग्रीव कीन्ह कपिराऊ। अति कृपाल रघुबीर सुभाऊ।।#जानतहुँ अस प्रभु परिहरहीं। काहे न बिपति जाल नर परहीं।।#पुनि सुग्रीवहि लीन्ह बोलाई। बहु प्रकार नृपनीति सिखाई।।#कह प्रभु सुनु सुग्रीव हरीसा। पुर न जाउँ दस चारि बरीसा।।#गत ग्रीषम बरषा रितु आई। रहिहउँ निकट सैल पर छाई।।#अंगद सहित करहु तुम्ह राजू। संतत हृदय धरेहु मम काजू।।#जब सुग्रीव भवन फिरि आए। रामु प्रबरषन गिरि पर छाए।।"},
            {"seq":"39", "heading":"दोहा", "data":"प्रथमहिं देवन्ह गिरि गुहा राखेउ रुचिर बनाइ।#राम कृपानिधि कछु दिन बास करहिंगे आइ।।12।।"},
			{"seq":"40", "heading":"", "data":""},
            {"seq":"41", "heading":"चौपाई", "data":"सुंदर बन कुसुमित अति सोभा। गुंजत मधुप निकर मधु लोभा।।#कंद मूल फल पत्र सुहाए। भए बहुत जब ते प्रभु आए ।।#देखि मनोहर सैल अनूपा। रहे तहँ अनुज सहित सुरभूपा।।#मधुकर खग मृग तनु धरि देवा। करहिं सिद्ध मुनि प्रभु कै सेवा।।#मंगलरुप भयउ बन तब ते । कीन्ह निवास रमापति जब ते।।#फटिक सिला अति सुभ्र सुहाई। सुख आसीन तहाँ द्वौ भाई।।#कहत अनुज सन कथा अनेका। भगति बिरति नृपनीति बिबेका।।#बरषा काल मेघ नभ छाए। गरजत लागत परम सुहाए।।"},
            {"seq":"42", "heading":"दोहा", "data":"लछिमन देखु मोर गन नाचत बारिद पैखि।#गृही बिरति रत हरष जस बिष्नु भगत कहुँ देखि।।13।।"},
            {"seq":"43", "heading":"चौपाई", "data":"घन घमंड नभ गरजत घोरा। प्रिया हीन डरपत मन मोरा।।#दामिनि दमक रह न घन माहीं। खल कै प्रीति जथा थिर नाहीं।।#बरषहिं जलद भूमि निअराएँ। जथा नवहिं बुध बिद्या पाएँ।।#बूँद अघात सहहिं गिरि कैंसें । खल के बचन संत सह जैसें।।#छुद्र नदीं भरि चलीं तोराई। जस थोरेहुँ धन खल इतराई।।#भूमि परत भा ढाबर पानी। जनु जीवहि माया लपटानी।।#समिटि समिटि जल भरहिं तलावा। जिमि सदगुन सज्जन पहिं आवा।।#सरिता जल जलनिधि महुँ जाई। होई अचल जिमि जिव हरि पाई।।"},
            {"seq":"44", "heading":"दोहा", "data":"हरित भूमि तृन संकुल समुझि परहिं नहिं पंथ।#जिमि पाखंड बाद तें गुप्त होहिं सदग्रंथ।।14।।"},
			{"seq":"45", "heading":"", "data":""},
            {"seq":"46", "heading":"चौपाई", "data":"दादुर धुनि चहु दिसा सुहाई। बेद पढ़हिं जनु बटु समुदाई।।#नव पल्लव भए बिटप अनेका। साधक मन जस मिलें बिबेका।।#अर्क जबास पात बिनु भयऊ। जस सुराज खल उद्यम गयऊ।।#खोजत कतहुँ मिलइ नहिं धूरी। करइ क्रोध जिमि धरमहि दूरी।।#ससि संपन्न सोह महि कैसी। उपकारी कै संपति जैसी।।#निसि तम घन खद्योत बिराजा। जनु दंभिन्ह कर मिला समाजा।।#महाबृष्टि चलि फूटि किआरीं । जिमि सुतंत्र भएँ बिगरहिं नारीं।।#कृषी निरावहिं चतुर किसाना। जिमि बुध तजहिं मोह मद माना।।#देखिअत चक्रबाक खग नाहीं। कलिहि पाइ जिमि धर्म पराहीं।।#ऊषर बरषइ तृन नहिं जामा। जिमि हरिजन हियँ उपज न कामा।।#बिबिध जंतु संकुल महि भ्राजा। प्रजा बाढ़ जिमि पाइ सुराजा।।#जहँ तहँ रहे पथिक थकि नाना। जिमि इंद्रिय गन उपजें ग्याना।।"},
            {"seq":"47", "heading":"दोहा", "data":"कबहुँ प्रबल बह मारुत जहँ तहँ मेघ बिलाहिं।#जिमि कपूत के उपजें कुल सद्धर्म नसाहिं।।15(क)।।#कबहुँ दिवस महँ निबिड़ तम कबहुँक प्रगट पतंग।#बिनसइ उपजइ ग्यान जिमि पाइ कुसंग सुसंग।।15(ख)।।"},
            {"seq":"48", "heading":"चौपाई", "data":"बरषा बिगत सरद रितु आई। लछिमन देखहु परम सुहाई।।#फूलें कास सकल महि छाई। जनु बरषाँ कृत प्रगट बुढ़ाई।।#उदित अगस्ति पंथ जल सोषा। जिमि लोभहि सोषइ संतोषा।।#सरिता सर निर्मल जल सोहा। संत हृदय जस गत मद मोहा।।#रस रस सूख सरित सर पानी। ममता त्याग करहिं जिमि ग्यानी।।#जानि सरद रितु खंजन आए। पाइ समय जिमि सुकृत सुहाए।।#पंक न रेनु सोह असि धरनी। नीति निपुन नृप कै जसि करनी।।#जल संकोच बिकल भइँ मीना। अबुध कुटुंबी जिमि धनहीना।।#बिनु धन निर्मल सोह अकासा। हरिजन इव परिहरि सब आसा।।#कहुँ कहुँ बृष्टि सारदी थोरी। कोउ एक पाव भगति जिमि मोरी।।"},
            {"seq":"49", "heading":"दोहा", "data":"चले हरषि तजि नगर नृप तापस बनिक भिखारि।#जिमि हरिभगत पाइ श्रम तजहि आश्रमी चारि।।16।।"},
			{"seq":"50", "heading":"", "data":""},
            {"seq":"51", "heading":"चौपाई", "data":"सुखी मीन जे नीर अगाधा। जिमि हरि सरन न एकउ बाधा।।#फूलें कमल सोह सर कैसा। निर्गुन ब्रम्ह सगुन भएँ जैसा।।#गुंजत मधुकर मुखर अनूपा। सुंदर खग रव नाना रूपा।।#चक्रबाक मन दुख निसि पैखी। जिमि दुर्जन पर संपति देखी।।#चातक रटत तृषा अति ओही। जिमि सुख लहइ न संकरद्रोही।।#सरदातप निसि ससि अपहरई। संत दरस जिमि पातक टरई।।#देखि इंदु चकोर समुदाई। चितवतहिं जिमि हरिजन हरि पाई।।#मसक दंस बीते हिम त्रासा। जिमि द्विज द्रोह किएँ कुल नासा।।"},
            {"seq":"52", "heading":"दोहा", "data":"भूमि जीव संकुल रहे गए सरद रितु पाइ।#सदगुर मिले जाहिं जिमि संसय भ्रम समुदाइ।।17।।"},
            {"seq":"53", "heading":"चौपाई", "data":"बरषा गत निर्मल रितु आई। सुधि न तात सीता कै पाई।।#एक बार कैसेहुँ सुधि जानौं। कालहु जीत निमिष महुँ आनौं।।#कतहुँ रहउ जौं जीवति होई। तात जतन करि आनेउँ सोई।।#सुग्रीवहुँ सुधि मोरि बिसारी। पावा राज कोस पुर नारी।।#जेहिं सायक मारा मैं बाली। तेहिं सर हतौं मूढ़ कहँ काली।।#जासु कृपाँ छूटहीं मद मोहा। ता कहुँ उमा कि सपनेहुँ कोहा।।#जानहिं यह चरित्र मुनि ग्यानी। जिन्ह रघुबीर चरन रति मानी।।#लछिमन क्रोधवंत प्रभु जाना। धनुष चढ़ाइ गहे कर बाना।।"},
            {"seq":"54", "heading":"दोहा", "data":"तब अनुजहि समुझावा रघुपति करुना सींव।।#भय देखाइ लै आवहु तात सखा सुग्रीव।।18।।"},
			{"seq":"55", "heading":"", "data":""},
            {"seq":"56", "heading":"चौपाई", "data":"इहाँ पवनसुत हृदयँ बिचारा। राम काजु सुग्रीवँ बिसारा।।#निकट जाइ चरनन्हि सिरु नावा। चारिहु बिधि तेहि कहि समुझावा।।#सुनि सुग्रीवँ परम भय माना। बिषयँ मोर हरि लीन्हेउ ग्याना।।#अब मारुतसुत दूत समूहा। पठवहु जहँ तहँ बानर जूहा।।#कहहु पाख महुँ आव न जोई। मोरें कर ता कर बध होई।।#तब हनुमंत बोलाए दूता। सब कर करि सनमान बहूता।।#भय अरु प्रीति नीति देखाई। चले सकल चरनन्हि सिर नाई।।#एहि अवसर लछिमन पुर आए। क्रोध देखि जहँ तहँ कपि धाए।।"},
            {"seq":"57", "heading":"दोहा", "data":"धनुष चढ़ाइ कहा तब जारि करउँ पुर छार।#ब्याकुल नगर देखि तब आयउ बालिकुमार।।19।।"},
            {"seq":"58", "heading":"चौपाई", "data":"चरन नाइ सिरु बिनती कीन्ही। लछिमन अभय बाँह तेहि दीन्ही।।#क्रोधवंत लछिमन सुनि काना। कह कपीस अति भयँ अकुलाना।।#सुनु हनुमंत संग लै तारा। करि बिनती समुझाउ कुमारा।।#तारा सहित जाइ हनुमाना। चरन बंदि प्रभु सुजस बखाना।।#करि बिनती मंदिर लै आए। चरन पखारि पलँग बैठाए।।#तब कपीस चरनन्हि सिरु नावा। गहि भुज लछिमन कंठ लगावा।।#नाथ बिषय सम मद कछु नाहीं। मुनि मन मोह करइ छन माहीं।।#सुनत बिनीत बचन सुख पावा। लछिमन तेहि बहु बिधि समुझावा।।#पवन तनय सब कथा सुनाई। जेहि बिधि गए दूत समुदाई।।"},
            {"seq":"59", "heading":"दोहा", "data":"हरषि चले सुग्रीव तब अंगदादि कपि साथ।#रामानुज आगें करि आए जहँ रघुनाथ।।20।।"},
			{"seq":"60", "heading":"", "data":""},
            {"seq":"61", "heading":"चौपाई", "data":"नाइ चरन सिरु कह कर जोरी। नाथ मोहि कछु नाहिन खोरी।।#अतिसय प्रबल देव तब माया। छूटइ राम करहु जौं दाया।।#बिषय बस्य सुर नर मुनि स्वामी। मैं पावँर पसु कपि अति कामी।।#नारि नयन सर जाहि न लागा। घोर क्रोध तम निसि जो जागा।।#लोभ पाँस जेहिं गर न बँधाया। सो नर तुम्ह समान रघुराया।।#यह गुन साधन तें नहिं होई। तुम्हरी कृपाँ पाव कोइ कोई।।#तब रघुपति बोले मुसकाई। तुम्ह प्रिय मोहि भरत जिमि भाई।।#अब सोइ जतनु करहु मन लाई। जेहि बिधि सीता कै सुधि पाई।।"},
            {"seq":"62", "heading":"दोहा", "data":"एहि बिधि होत बतकही आए बानर जूथ।#नाना बरन सकल दिसि देखिअ कीस बरुथ।।21।।"},
            {"seq":"63", "heading":"चौपाई", "data":"बानर कटक उमा में देखा। सो मूरुख जो करन चह लेखा।।#आइ राम पद नावहिं माथा। निरखि बदनु सब होहिं सनाथा।।#अस कपि एक न सेना माहीं। राम कुसल जेहि पूछी नाहीं।।#यह कछु नहिं प्रभु कइ अधिकाई। बिस्वरूप ब्यापक रघुराई।।#ठाढ़े जहँ तहँ आयसु पाई। कह सुग्रीव सबहि समुझाई।।#राम काजु अरु मोर निहोरा। बानर जूथ जाहु चहुँ ओरा।।#जनकसुता कहुँ खोजहु जाई। मास दिवस महँ आएहु भाई।।#अवधि मेटि जो बिनु सुधि पाएँ। आवइ बनिहि सो मोहि मराएँ।।"},
            {"seq":"64", "heading":"दोहा", "data":"बचन सुनत सब बानर जहँ तहँ चले तुरंत ।#तब सुग्रीवँ बोलाए अंगद नल हनुमंत।।22।।"},
			{"seq":"65", "heading":"", "data":""},
            {"seq":"66", "heading":"चौपाई", "data":"सुनहु नील अंगद हनुमाना। जामवंत मतिधीर सुजाना।।#सकल सुभट मिलि दच्छिन जाहू। सीता सुधि पूँछेउ सब काहू।।#मन क्रम बचन सो जतन बिचारेहु। रामचंद्र कर काजु सँवारेहु।।#भानु पीठि सेइअ उर आगी। स्वामिहि सर्ब भाव छल त्यागी।।#तजि माया सेइअ परलोका। मिटहिं सकल भव संभव सोका।।#देह धरे कर यह फलु भाई। भजिअ राम सब काम बिहाई।।#सोइ गुनग्य सोई बड़भागी । जो रघुबीर चरन अनुरागी।।#आयसु मागि चरन सिरु नाई। चले हरषि सुमिरत रघुराई।।#पाछें पवन तनय सिरु नावा। जानि काज प्रभु निकट बोलावा।।#परसा सीस सरोरुह पानी। करमुद्रिका दीन्हि जन जानी।।#बहु प्रकार सीतहि समुझाएहु। कहि बल बिरह बेगि तुम्ह आएहु।।#हनुमत जन्म सुफल करि माना। चलेउ हृदयँ धरि कृपानिधाना।।#जद्यपि प्रभु जानत सब बाता। राजनीति राखत सुरत्राता।।"},
            {"seq":"67", "heading":"दोहा", "data":"चले सकल बन खोजत सरिता सर गिरि खोह।#राम काज लयलीन मन बिसरा तन कर छोह।।23।।"},
            {"seq":"68", "heading":"चौपाई", "data":"कतहुँ होइ निसिचर सैं भेटा। प्रान लेहिं एक एक चपेटा।।#बहु प्रकार गिरि कानन हेरहिं। कोउ मुनि मिलत ताहि सब घेरहिं।।#लागि तृषा अतिसय अकुलाने। मिलइ न जल घन गहन भुलाने।।#मन हनुमान कीन्ह अनुमाना। मरन चहत सब बिनु जल पाना।।#चढ़ि गिरि सिखर चहूँ दिसि देखा। भूमि बिबिर एक कौतुक पेखा।।#चक्रबाक बक हंस उड़ाहीं। बहुतक खग प्रबिसहिं तेहि माहीं।।#गिरि ते उतरि पवनसुत आवा। सब कहुँ लै सोइ बिबर देखावा।।#आगें कै हनुमंतहि लीन्हा। पैठे बिबर बिलंबु न कीन्हा।।"},
            {"seq":"69", "heading":"दोहा", "data":"दीख जाइ उपवन बर सर बिगसित बहु कंज।#मंदिर एक रुचिर तहँ बैठि नारि तप पुंज।।24।।"},
			{"seq":"70", "heading":"", "data":""},
            {"seq":"71", "heading":"चौपाई", "data":"दूरि ते ताहि सबन्हि सिर नावा। पूछें निज बृत्तांत सुनावा।।#तेहिं तब कहा करहु जल पाना। खाहु सुरस सुंदर फल नाना।।#मज्जनु कीन्ह मधुर फल खाए। तासु निकट पुनि सब चलि आए।।#तेहिं सब आपनि कथा सुनाई। मैं अब जाब जहाँ रघुराई।।#मूदहु नयन बिबर तजि जाहू। पैहहु सीतहि जनि पछिताहू।।#नयन मूदि पुनि देखहिं बीरा। ठाढ़े सकल सिंधु कें तीरा।।#सो पुनि गई जहाँ रघुनाथा। जाइ कमल पद नाएसि माथा।।#नाना भाँति बिनय तेहिं कीन्ही। अनपायनी भगति प्रभु दीन्ही।।"},
            {"seq":"72", "heading":"दोहा", "data":"बदरीबन कहुँ सो गई प्रभु अग्या धरि सीस ।#उर धरि राम चरन जुग जे बंदत अज ईस।।25।।"},
            {"seq":"73", "heading":"चौपाई", "data":"इहाँ बिचारहिं कपि मन माहीं। बीती अवधि काज कछु नाहीं।।#सब मिलि कहहिं परस्पर बाता। बिनु सुधि लएँ करब का भ्राता।।#कह अंगद लोचन भरि बारी। दुहुँ प्रकार भइ मृत्यु हमारी।।#इहाँ न सुधि सीता कै पाई। उहाँ गएँ मारिहि कपिराई।।#पिता बधे पर मारत मोही। राखा राम निहोर न ओही।।#पुनि पुनि अंगद कह सब पाहीं। मरन भयउ कछु संसय नाहीं।।#अंगद बचन सुनत कपि बीरा। बोलि न सकहिं नयन बह नीरा।।#छन एक सोच मगन होइ रहे। पुनि अस वचन कहत सब भए।।#हम सीता कै सुधि लिन्हें बिना। नहिं जैंहैं जुबराज प्रबीना।।#अस कहि लवन सिंधु तट जाई। बैठे कपि सब दर्भ डसाई।।#जामवंत अंगद दुख देखी। कहिं कथा उपदेस बिसेषी।।#तात राम कहुँ नर जनि मानहु। निर्गुन ब्रम्ह अजित अज जानहु।।"},
            {"seq":"74", "heading":"दोहा", "data":"निज इच्छा प्रभु अवतरइ सुर महि गो द्विज लागि।#सगुन उपासक संग तहँ रहहिं मोच्छ सब त्यागि।।26।।"},
			{"seq":"75", "heading":"", "data":""},
            {"seq":"76", "heading":"चौपाई", "data":"एहि बिधि कथा कहहि बहु भाँती गिरि कंदराँ सुनी संपाती।।#बाहेर होइ देखि बहु कीसा। मोहि अहार दीन्ह जगदीसा।।#आजु सबहि कहँ भच्छन करऊँ। दिन बहु चले अहार बिनु मरऊँ।।#कबहुँ न मिल भरि उदर अहारा। आजु दीन्ह बिधि एकहिं बारा।।#डरपे गीध बचन सुनि काना। अब भा मरन सत्य हम जाना।।#कपि सब उठे गीध कहँ देखी। जामवंत मन सोच बिसेषी।।#कह अंगद बिचारि मन माहीं। धन्य जटायू सम कोउ नाहीं।।#राम काज कारन तनु त्यागी । हरि पुर गयउ परम बड़ भागी।।#सुनि खग हरष सोक जुत बानी । आवा निकट कपिन्ह भय मानी।।#तिन्हहि अभय करि पूछेसि जाई। कथा सकल तिन्ह ताहि सुनाई।।#सुनि संपाति बंधु कै करनी। रघुपति महिमा बधुबिधि बरनी।।"},
            {"seq":"77", "heading":"दोहा", "data":"मोहि लै जाहु सिंधुतट देउँ तिलांजलि ताहि।#बचन सहाइ करवि मैं पैहहु खोजहु जाहि ।।27।।"},
            {"seq":"78", "heading":"चौपाई", "data":"अनुज क्रिया करि सागर तीरा। कहि निज कथा सुनहु कपि बीरा।।#हम द्वौ बंधु प्रथम तरुनाई । गगन गए रबि निकट उडाई।।#तेज न सहि सक सो फिरि आवा । मै अभिमानी रबि निअरावा ।।#जरे पंख अति तेज अपारा । परेउँ भूमि करि घोर चिकारा ।।#मुनि एक नाम चंद्रमा ओही। लागी दया देखी करि मोही।।#बहु प्रकार तेंहि ग्यान सुनावा । देहि जनित अभिमानी छड़ावा ।।#त्रेताँ ब्रह्म मनुज तनु धरिही। तासु नारि निसिचर पति हरिही।।#तासु खोज पठइहि प्रभू दूता। तिन्हहि मिलें तैं होब पुनीता।।#जमिहहिं पंख करसि जनि चिंता । तिन्हहि देखाइ देहेसु तैं सीता।।#मुनि कइ गिरा सत्य भइ आजू । सुनि मम बचन करहु प्रभु काजू।।#गिरि त्रिकूट ऊपर बस लंका । तहँ रह रावन सहज असंका ।।#तहँ असोक उपबन जहँ रहई ।। सीता बैठि सोच रत अहई।।"},
            {"seq":"79", "heading":"दोहा", "data":"मैं देखउँ तुम्ह नाहि गीघहि दष्टि अपार।।#बूढ भयउँ न त करतेउँ कछुक सहाय तुम्हार।।28।।"},
			{"seq":"80", "heading":"", "data":""},
            {"seq":"81", "heading":"चौपाई", "data":"जो नाघइ सत जोजन सागर । करइ सो राम काज मति आगर ।।#मोहि बिलोकि धरहु मन धीरा । राम कृपाँ कस भयउ सरीरा।।#पापिउ जा कर नाम सुमिरहीं। अति अपार भवसागर तरहीं।।#तासु दूत तुम्ह तजि कदराई। राम हृदयँ धरि करहु उपाई।।#अस कहि गरुड़ गीध जब गयऊ। तिन्ह कें मन अति बिसमय भयऊ।।#निज निज बल सब काहूँ भाषा। पार जाइ कर संसय राखा।।#जरठ भयउँ अब कहइ रिछेसा। नहिं तन रहा प्रथम बल लेसा।।#जबहिं त्रिबिक्रम भए खरारी। तब मैं तरुन रहेउँ बल भारी।।"},
            {"seq":"82", "heading":"दोहा", "data":"बलि बाँधत प्रभु बाढेउ सो तनु बरनि न जाई।#उभय धरी महँ दीन्ही सात प्रदच्छिन धाइ।।29।।"},
			{"seq":"83", "heading":"", "data":""},
			{"seq":"84", "heading":"", "data":""},
			{"seq":"85", "heading":"", "data":""},
            {"seq":"86", "heading":"चौपाई", "data":"अंगद कहइ जाउँ मैं पारा। जियँ संसय कछु फिरती बारा।।#जामवंत कह तुम्ह सब लायक। पठइअ किमि सब ही कर नायक।।#कहइ रीछपति सुनु हनुमाना। का चुप साधि रहेहु बलवाना।।#पवन तनय बल पवन समाना। बुधि बिबेक बिग्यान निधाना।।#कवन सो काज कठिन जग माहीं। जो नहिं होइ तात तुम्ह पाहीं।।#राम काज लगि तब अवतारा। सुनतहिं भयउ पर्वताकारा।।#कनक बरन तन तेज बिराजा। मानहु अपर गिरिन्ह कर राजा।।#सिंहनाद करि बारहिं बारा। लीलहीं नाषउँ जलनिधि खारा।।#सहित सहाय रावनहि मारी। आनउँ इहाँ त्रिकूट उपारी।।#जामवंत मैं पूँछउँ तोही। उचित सिखावनु दीजहु मोही।।#एतना करहु तात तुम्ह जाई। सीतहि देखि कहहु सुधि आई।।#तब निज भुज बल राजिव नैना। कौतुक लागि संग कपि सेना।।"},
            {"seq":"87", "heading":"छंद", "data":"कपि सेन संग सँघारि निसिचर रामु सीतहि आनिहैं।#त्रैलोक पावन सुजसु सुर मुनि नारदादि बखानिहैं।।#जो सुनत गावत कहत समुझत परम पद नर पावई।#रघुबीर पद पाथोज मधुकर दास तुलसी गावई।।"},
            {"seq":"88", "heading":"दोहा", "data":"भव भेषज रघुनाथ जसु सुनहि जे नर अरु नारि।#तिन्ह कर सकल मनोरथ सिद्ध करिहि त्रिसिरारि।।30(क)।।"},
            {"seq":"89", "heading":"सोरठा", "data":"नीलोत्पल तन स्याम काम कोटि सोभा अधिक।#सुनिअ तासु गुन ग्राम जासु नाम अघ खग बधिक।।30(ख)।।#!! मासपारायण, तेईसवाँ विश्राम !!"},
            {"seq":"90", "heading":"(किष्किन्धाकाण्ड समाप्त)", "data":""}
        ]
    }
]