[
    {
        "id":1,
        "name": "SUNDERKAND",
        "displayname":"सुन्दर काण्ड",
        "category": "HTML",
        "page": [{"seq":"1", "heading":"श्लोक", "data":"शान्तं शाश्वतमप्रमेयमनघं निर्वाणशान्तिप्रदं, ब्रह्माशम्भुफणीन्द्रसेव्यमनिशं वेदान्तवेद्यं विभुम् ।#रामाख्यं जगदीश्वरं सुरगुरुं मायामनुष्यं हरिं, वन्देऽहं करुणाकरं रघुवरं भूपालचूड़ामणिम्।।1।।#नान्या स्पृहा रघुपते हृदयेऽस्मदीये, सत्यं वदामि च भवानखिलान्तरात्मा।#भक्तिं प्रयच्छ रघुपुङ्गव निर्भरां मे, कामादिदोषरहितं कुरु मानसं च।।2।।#अतुलितबलधामं हेमशैलाभदेहं, दनुजवनकृशानुं ज्ञानिनामग्रगण्यम्।#सकलगुणनिधानं वानराणामधीशं, रघुपतिप्रियभक्तं वातजातं नमामि।।3।।"}, 
            {"seq":"2", "heading":"चौपाई", "data":"जामवंत के बचन सुहाए। सुनि हनुमंत हृदय अति भाए।।#तब लगि मोहि परिखेहु तुम्ह भाई। सहि दुख कंद मूल फल खाई।।#जब लगि आवौं सीतहि देखी। होइहि काजु मोहि हरष बिसेषी।।#यह कहि नाइ सबन्हि कहुँ माथा। चलेउ हरषि हियँ धरि रघुनाथा।।#सिंधु तीर एक भूधर सुंदर। कौतुक कूदि चढ़ेउ ता ऊपर।।#बार बार रघुबीर सँभारी। तरकेउ पवनतनय बल भारी।।#जेहिं गिरि चरन देइ हनुमंता। चलेउ सो गा पाताल तुरंता।।#जिमि अमोघ रघुपति कर बाना। एही भाँति चलेउ हनुमाना।।#जलनिधि रघुपति दूत बिचारी। तैं मैनाक होहि श्रमहारी।।"},
            {"seq":"3", "heading":"दोहा", "data":"हनूमान तेहि परसा कर पुनि कीन्ह प्रनाम।#राम काजु कीन्हें बिनु मोहि कहाँ बिश्राम।।1।।"},
            {"seq":"4", "heading":"", "data":""},
            {"seq":"5", "heading":"चौपाई", "data":"जात पवनसुत देवन्ह देखा। जानैं कहुँ बल बुद्धि बिसेषा।।#सुरसा नाम अहिन्ह कै माता। पठइन्हि आइ कही तेहिं बाता।।#आजु सुरन्ह मोहि दीन्ह अहारा। सुनत बचन कह पवनकुमारा।।#राम काजु करि फिरि मैं आवौं। सीता कइ सुधि प्रभुहि सुनावौं।।#तब तव बदन पैठिहउँ आई। सत्य कहउँ मोहि जान दे माई।।#कबनेहुँ जतन देइ नहिं जाना। ग्रससि न मोहि कहेउ हनुमाना।।#जोजन भरि तेहिं बदनु पसारा। कपि तनु कीन्ह दुगुन बिस्तारा।।#सोरह जोजन मुख तेहिं ठयऊ। तुरत पवनसुत बत्तिस भयऊ।।#जस जस सुरसा बदनु बढ़ावा। तासु दून कपि रूप देखावा।।#सत जोजन तेहिं आनन कीन्हा। अति लघु रूप पवनसुत लीन्हा।।#बदन पइठि पुनि बाहेर आवा। मागा बिदा ताहि सिरु नावा।।#मोहि सुरन्ह जेहि लागि पठावा। बुधि बल मरमु तोर मै पावा।।"},
            {"seq":"6", "heading":"दोहा", "data":"राम काजु सबु करिहहु तुम्ह बल बुद्धि निधान।#आसिष देह गई सो हरषि चलेउ हनुमान।।2।।"},
            {"seq":"7", "heading":"चौपाई", "data":"निसिचरि एक सिंधु महुँ रहई। करि माया नभु के खग गहई।।#जीव जंतु जे गगन उड़ाहीं। जल बिलोकि तिन्ह कै परिछाहीं।।#गहइ छाहँ सक सो न उड़ाई। एहि बिधि सदा गगनचर खाई।।#सोइ छल हनूमान कहँ कीन्हा। तासु कपटु कपि तुरतहिं चीन्हा।।#ताहि मारि मारुतसुत बीरा। बारिधि पार गयउ मतिधीरा।।#तहाँ जाइ देखी बन सोभा। गुंजत चंचरीक मधु लोभा।।#नाना तरु फल फूल सुहाए। खग मृग बृंद देखि मन भाए।।#सैल बिसाल देखि एक आगें। ता पर धाइ चढेउ भय त्यागें।।#उमा न कछु कपि कै अधिकाई। प्रभु प्रताप जो कालहि खाई।।#गिरि पर चढि लंका तेहिं देखी। कहि न जाइ अति दुर्ग बिसेषी।।#अति उतंग जलनिधि चहु पासा। कनक कोट कर परम प्रकासा।।"},
            {"seq":"8", "heading":"छंद", "data":"कनक कोट बिचित्र मनि कृत सुंदरायतना घना। चउहट्ट हट्ट सुबट्ट बीथीं चारु पुर बहु बिधि बना।।#गज बाजि खच्चर निकर पदचर रथ बरूथिन्ह को गनै। बहुरूप निसिचर जूथ अतिबल सेन बरनत नहिं बनै।।1।।#बन बाग उपबन बाटिका सर कूप बापीं सोहहीं। नर नाग सुर गंधर्ब कन्या रूप मुनि मन मोहहीं।।#कहुँ माल देह बिसाल सैल समान अतिबल गर्जहीं। नाना अखारेन्ह भिरहिं बहु बिधि एक एकन्ह तर्जहीं।।2।।#करि जतन भट कोटिन्ह बिकट तन नगर चहुँ दिसि रच्छहीं। कहुँ महिष मानषु धेनु खर अज खल निसाचर भच्छहीं।।#एहि लागि तुलसीदास इन्ह की कथा कछु एक है कही। रघुबीर सर तीरथ सरीरन्हि त्यागि गति पैहहिं सही।।3।।"},
            {"seq":"9", "heading":"दोहा", "data":"पुर रखवारे देखि बहु कपि मन कीन्ह बिचार।#अति लघु रूप धरौं निसि नगर करौं पइसार।।3।।"},
            {"seq":"10", "heading":"", "data":""},
            {"seq":"11", "heading":"चौपाई", "data":"मसक समान रूप कपि धरी। लंकहि चलेउ सुमिरि नरहरी।।#नाम लंकिनी एक निसिचरी। सो कह चलेसि मोहि निंदरी।।#जानेहि नहीं मरमु सठ मोरा। मोर अहार जहाँ लगि चोरा।।#मुठिका एक महा कपि हनी। रुधिर बमत धरनीं ढनमनी।।#पुनि संभारि उठि सो लंका। जोरि पानि कर बिनय संसका।।#जब रावनहि ब्रह्म बर दीन्हा। चलत बिरंचि कहा मोहि चीन्हा।।#बिकल होसि तैं कपि कें मारे। तब जानेसु निसिचर संघारे।।#तात मोर अति पुन्य बहूता। देखेउँ नयन राम कर दूता।।"},
            {"seq":"12", "heading":"दोहा", "data":"तात स्वर्ग अपबर्ग सुख धरिअ तुला एक अंग।#तूल न ताहि सकल मिलि जो सुख लव सतसंग।।4।।"},
            {"seq":"13", "heading":"", "data":""},
            {"seq":"14", "heading":"चौपाई", "data":"प्रबिसि नगर कीजे सब काजा। हृदयँ राखि कौसलपुर राजा।।#गरल सुधा रिपु करहिं मिताई। गोपद सिंधु अनल सितलाई।।#गरुड़ सुमेरु रेनू सम ताही। राम कृपा करि चितवा जाही।।#अति लघु रूप धरेउ हनुमाना। पैठा नगर सुमिरि भगवाना।।#मंदिर मंदिर प्रति करि सोधा। देखे जहँ तहँ अगनित जोधा।।#गयउ दसानन मंदिर माहीं। अति बिचित्र कहि जात सो नाहीं।।#सयन किए देखा कपि तेही। मंदिर महुँ न दीखि बैदेही।।#भवन एक पुनि दीख सुहावा। हरि मंदिर तहँ भिन्न बनावा।।"},
            {"seq":"15", "heading":"दोहा", "data":"रामायुध अंकित गृह सोभा बरनि न जाइ।#नव तुलसिका बृंद तहँ देखि हरषि कपिराइ।।5।।"},
            {"seq":"16", "heading":"", "data":""},
            {"seq":"17", "heading":"चौपाई", "data":"लंका निसिचर निकर निवासा। इहाँ कहाँ सज्जन कर बासा।।#मन महुँ तरक करै कपि लागा। तेहीं समय बिभीषनु जागा।।#राम राम तेहिं सुमिरन कीन्हा। हृदयँ हरष कपि सज्जन चीन्हा।।#एहि सन हठि करिहउँ पहिचानी। साधु ते होइ न कारज हानी।।#बिप्र रुप धरि बचन सुनाए। सुनत बिभीषण उठि तहँ आए।।#करि प्रनाम पूँछी कुसलाई। बिप्र कहहु निज कथा बुझाई।।#की तुम्ह हरि दासन्ह महँ कोई। मोरें हृदय प्रीति अति होई।।#की तुम्ह रामु दीन अनुरागी। आयहु मोहि करन बड़भागी।।"},
            {"seq":"18", "heading":"दोहा", "data":"तब हनुमंत कही सब राम कथा निज नाम।#सुनत जुगल तन पुलक मन मगन सुमिरि गुन ग्राम।।6।।"},
            {"seq":"19", "heading":"", "data":""},
            {"seq":"20", "heading":"चौपाई", "data":"सुनहु पवनसुत रहनि हमारी। जिमि दसनन्हि महुँ जीभ बिचारी।।#तात कबहुँ मोहि जानि अनाथा। करिहहिं कृपा भानुकुल नाथा।।#तामस तनु कछु साधन नाहीं। प्रीति न पद सरोज मन माहीं।।#अब मोहि भा भरोस हनुमंता। बिनु हरिकृपा मिलहिं नहिं संता।।#जौ रघुबीर अनुग्रह कीन्हा। तौ तुम्ह मोहि दरसु हठि दीन्हा।।#सुनहु बिभीषन प्रभु कै रीती। करहिं सदा सेवक पर प्रीती।।#कहहु कवन मैं परम कुलीना। कपि चंचल सबहीं बिधि हीना।।#प्रात लेइ जो नाम हमारा। तेहि दिन ताहि न मिलै अहारा।।"},
            {"seq":"21", "heading":"दोहा", "data":"अस मैं अधम सखा सुनु मोहू पर रघुबीर।#कीन्ही कृपा सुमिरि गुन भरे बिलोचन नीर।।7।।"},
            {"seq":"22", "heading":"", "data":""},
            {"seq":"23", "heading":"चौपाई", "data":"जानतहूँ अस स्वामि बिसारी। फिरहिं ते काहे न होहिं दुखारी।।#एहि बिधि कहत राम गुन ग्रामा। पावा अनिर्बाच्य बिश्रामा।।#पुनि सब कथा बिभीषन कही। जेहि बिधि जनकसुता तहँ रही।।#तब हनुमंत कहा सुनु भ्राता। देखी चहउँ जानकी माता।।#जुगुति बिभीषन सकल सुनाई। चलेउ पवनसुत बिदा कराई।।#करि सोइ रूप गयउ पुनि तहवाँ। बन असोक सीता रह जहवाँ।।#देखि मनहि महुँ कीन्ह प्रनामा। बैठेहिं बीति जात निसि जामा।।#कृस तन सीस जटा एक बेनी। जपति हृदयँ रघुपति गुन श्रेनी।।"},
            {"seq":"24", "heading":"दोहा", "data":"निज पद नयन दिएँ मन राम पद कमल लीन।#परम दुखी भा पवनसुत देखि जानकी दीन।।8।।"},
            {"seq":"25", "heading":"", "data":""},
            {"seq":"26", "heading":"चौपाई", "data":"तरु पल्लव महुँ रहा लुकाई। करइ बिचार करौं का भाई।।#तेहि अवसर रावनु तहँ आवा। संग नारि बहु किएँ बनावा।।#बहु बिधि खल सीतहि समुझावा। साम दान भय भेद देखावा।।#कह रावनु सुनु सुमुखि सयानी। मंदोदरी आदि सब रानी।।#तव अनुचरीं करउँ पन मोरा। एक बार बिलोकु मम ओरा।।#तृन धरि ओट कहति बैदेही। सुमिरि अवधपति परम सनेही।।#सुनु दसमुख खद्योत प्रकासा। कबहुँ कि नलिनी करइ बिकासा।।#अस मन समुझु कहति जानकी। खल सुधि नहिं रघुबीर बान की।।#सठ सूने हरि आनेहि मोहि। अधम निलज्ज लाज नहिं तोही।।"},
            {"seq":"27", "heading":"दोहा", "data":"आपुहि सुनि खद्योत सम रामहि भानु समान।#परुष बचन सुनि काढ़ि असि बोला अति खिसिआन।।9।।"},
            {"seq":"28", "heading":"", "data":""},
            {"seq":"29", "heading":"चौपाई", "data":"सीता तैं मम कृत अपमाना। कटिहउँ तव सिर कठिन कृपाना।।#नाहिं त सपदि मानु मम बानी। सुमुखि होति न त जीवन हानी।।#स्याम सरोज दाम सम सुंदर। प्रभु भुज करि कर सम दसकंधर।।#सो भुज कंठ कि तव असि घोरा। सुनु सठ अस प्रवान पन मोरा।।#चंद्रहास हरु मम परितापं। रघुपति बिरह अनल संजातं।।#सीतल निसित बहसि बर धारा। कह सीता हरु मम दुख भारा।।#सुनत बचन पुनि मारन धावा। मयतनयाँ कहि नीति बुझावा।।#कहेसि सकल निसिचरिन्ह बोलाई। सीतहि बहु बिधि त्रासहु जाई।।#मास दिवस महुँ कहा न माना। तौ मैं मारबि काढ़ि कृपाना।।"},
            {"seq":"30", "heading":"दोहा", "data":"भवन गयउ दसकंधर इहाँ पिसाचिनि बृंद।#सीतहि त्रास देखावहि धरहिं रूप बहु मंद।।10।।"},
            {"seq":"31", "heading":"", "data":""},
            {"seq":"32", "heading":"चौपाई", "data":"त्रिजटा नाम राच्छसी एका। राम चरन रति निपुन बिबेका।।#सबन्हौ बोलि सुनाएसि सपना। सीतहि सेइ करहु हित अपना।।#सपनें बानर लंका जारी। जातुधान सेना सब मारी।।#खर आरूढ़ नगन दससीसा। मुंडित सिर खंडित भुज बीसा।।#एहि बिधि सो दच्छिन दिसि जाई। लंका मनहुँ बिभीषन पाई।।#नगर फिरी रघुबीर दोहाई। तब प्रभु सीता बोलि पठाई।।#यह सपना में कहउँ पुकारी। होइहि सत्य गएँ दिन चारी।।#तासु बचन सुनि ते सब डरीं। जनकसुता के चरनन्हि परीं।।"},
            {"seq":"33", "heading":"दोहा", "data":"जहँ तहँ गईं सकल तब सीता कर मन सोच।#मास दिवस बीतें मोहि मारिहि निसिचर पोच।।11।।"},
            {"seq":"34", "heading":"", "data":""},
            {"seq":"35", "heading":"चौपाई", "data":"त्रिजटा सन बोली कर जोरी। मातु बिपति संगिनि तैं मोरी।।#तजौं देह करु बेगि उपाई। दुसहु बिरहु अब नहिं सहि जाई।।#आनि काठ रचु चिता बनाई। मातु अनल पुनि देहि लगाई।।#सत्य करहि मम प्रीति सयानी। सुनै को श्रवन सूल सम बानी।।#सुनत बचन पद गहि समुझाएसि। प्रभु प्रताप बल सुजसु सुनाएसि।।#निसि न अनल मिल सुनु सुकुमारी। अस कहि सो निज भवन सिधारी।।#कह सीता बिधि भा प्रतिकूला। मिलहि न पावक मिटिहि न सूला।।#देखिअत प्रगट गगन अंगारा। अवनि न आवत एकउ तारा।।#पावकमय ससि स्त्रवत न आगी। मानहुँ मोहि जानि हतभागी।।#सुनहि बिनय मम बिटप असोका। सत्य नाम करु हरु मम सोका।।#नूतन किसलय अनल समाना। देहि अगिनि जनि करहि निदाना।।#देखि परम बिरहाकुल सीता। सो छन कपिहि कलप सम बीता।।"},
            {"seq":"36", "heading":"सोरठा", "data":"कपि करि हृदयँ बिचार दीन्हि मुद्रिका डारी तब।#जनु असोक अंगार दीन्हि हरषि उठि कर गहेउ।।12।।"},
            {"seq":"37", "heading":"", "data":""},
            {"seq":"38", "heading":"चौपाई", "data":"तब देखी मुद्रिका मनोहर। राम नाम अंकित अति सुंदर।।#चकित चितव मुदरी पहिचानी। हरष बिषाद हृदयँ अकुलानी।।#जीति को सकइ अजय रघुराई। माया तें असि रचि नहिं जाई।।#सीता मन बिचार कर नाना। मधुर बचन बोलेउ हनुमाना।।#रामचंद्र गुन बरनैं लागा। सुनतहिं सीता कर दुख भागा।।#लागीं सुनैं श्रवन मन लाई। आदिहु तें सब कथा सुनाई।।#श्रवनामृत जेहिं कथा सुहाई। कहि सो प्रगट होति किन भाई।।#तब हनुमंत निकट चलि गयऊ। फिरि बैंठीं मन बिसमय भयऊ।।#राम दूत मैं मातु जानकी। सत्य सपथ करुनानिधान की।।#यह मुद्रिका मातु मैं आनी। दीन्हि राम तुम्ह कहँ सहिदानी।।#नर बानरहि संग कहु कैसें। कहि कथा भइ संगति जैसें।।"},
            {"seq":"39", "heading":"दोहा", "data":"कपि के बचन सप्रेम सुनि उपजा मन बिस्वास।।#जाना मन क्रम बचन यह कृपासिंधु कर दास।।13।।"},
            {"seq":"40", "heading":"", "data":""},
            {"seq":"41", "heading":"चौपाई", "data":"हरिजन जानि प्रीति अति गाढ़ी। सजल नयन पुलकावलि बाढ़ी।।#बूड़त बिरह जलधि हनुमाना। भयउ तात मों कहुँ जलजाना।।#अब कहु कुसल जाउँ बलिहारी। अनुज सहित सुख भवन खरारी।।#कोमलचित कृपाल रघुराई। कपि केहि हेतु धरी निठुराई।।#सहज बानि सेवक सुख दायक। कबहुँक सुरति करत रघुनायक।।#कबहुँ नयन मम सीतल ताता। होइहहि निरखि स्याम मृदु गाता।।#बचनु न आव नयन भरे बारी। अहह नाथ हौं निपट बिसारी।।#देखि परम बिरहाकुल सीता। बोला कपि मृदु बचन बिनीता।।#मातु कुसल प्रभु अनुज समेता। तव दुख दुखी सुकृपा निकेता।।#जनि जननी मानहु जियँ ऊना। तुम्ह ते प्रेमु राम कें दूना।।"},
            {"seq":"42", "heading":"दोहा", "data":"रघुपति कर संदेसु अब सुनु जननी धरि धीर।#अस कहि कपि गद गद भयउ भरे बिलोचन नीर।।14।।"},
            {"seq":"43", "heading":"", "data":""},
            {"seq":"44", "heading":"चौपाई", "data":"कहेउ राम बियोग तव सीता। मो कहुँ सकल भए बिपरीता।।#नव तरु किसलय मनहुँ कृसानू। कालनिसा सम निसि ससि भानू।।#कुबलय बिपिन कुंत बन सरिसा। बारिद तपत तेल जनु बरिसा।।#जे हित रहे करत तेइ पीरा। उरग स्वास सम त्रिबिध समीरा।।#कहेहू तें कछु दुख घटि होई। काहि कहौं यह जान न कोई।।#तत्व प्रेम कर मम अरु तोरा। जानत प्रिया एकु मनु मोरा।।#सो मनु सदा रहत तोहि पाहीं। जानु प्रीति रसु एतेनहि माहीं।।#प्रभु संदेसु सुनत बैदेही। मगन प्रेम तन सुधि नहिं तेही।।#कह कपि हृदयँ धीर धरु माता। सुमिरु राम सेवक सुखदाता।।#उर आनहु रघुपति प्रभुताई। सुनि मम बचन तजहु कदराई।।"},
            {"seq":"45", "heading":"दोहा", "data":"निसिचर निकर पतंग सम रघुपति बान कृसानु।#जननी हृदयँ धीर धरु जरे निसाचर जानु।।15।।"},
            {"seq":"46", "heading":"", "data":""},
            {"seq":"47", "heading":"चौपाई", "data":"जौं रघुबीर होति सुधि पाई। करते नहिं बिलंबु रघुराई।।#रामबान रबि उएँ जानकी। तम बरूथ कहँ जातुधान की।।#अबहिं मातु मैं जाउँ लवाई। प्रभु आयसु नहिं राम दोहाई।।#कछुक दिवस जननी धरु धीरा। कपिन्ह सहित अइहहिं रघुबीरा।।#निसिचर मारि तोहि लै जैहहिं। तिहुँ पुर नारदादि जसु गैहहिं।।#हैं सुत कपि सब तुम्हहि समाना। जातुधान अति भट बलवाना।।#मोरें हृदय परम संदेहा। सुनि कपि प्रगट कीन्ह निज देहा।।#कनक भूधराकार सरीरा। समर भयंकर अतिबल बीरा।।#सीता मन भरोस तब भयऊ। पुनि लघु रूप पवनसुत लयऊ।।"},
            {"seq":"48", "heading":"दोहा", "data":"सुनु माता साखामृग नहिं बल बुद्धि बिसाल।#प्रभु प्रताप तें गरुड़हि खाइ परम लघु ब्याल।।16।।"},
            {"seq":"49", "heading":"", "data":""},
            {"seq":"50", "heading":"चौपाई", "data":"मन संतोष सुनत कपि बानी। भगति प्रताप तेज बल सानी।।#आसिष दीन्हि रामप्रिय जाना। होहु तात बल सील निधाना।।#अजर अमर गुननिधि सुत होहू। करहुँ बहुत रघुनायक छोहू।।#करहुँ कृपा प्रभु अस सुनि काना। निर्भर प्रेम मगन हनुमाना।।#बार बार नाएसि पद सीसा। बोला बचन जोरि कर कीसा।।#अब कृतकृत्य भयउँ मैं माता। आसिष तव अमोघ बिख्याता।।#सुनहु मातु मोहि अतिसय भूखा। लागि देखि सुंदर फल रूखा।।#सुनु सुत करहिं बिपिन रखवारी। परम सुभट रजनीचर भारी।।#तिन्ह कर भय माता मोहि नाहीं। जौं तुम्ह सुख मानहु मन माहीं।।"},
            {"seq":"51", "heading":"दोहा", "data":"देखि बुद्धि बल निपुन कपि कहेउ जानकीं जाहु।#रघुपति चरन हृदयँ धरि तात मधुर फल खाहु।।17।।"},
            {"seq":"52", "heading":"", "data":""},
            {"seq":"53", "heading":"चौपाई", "data":"चलेउ नाइ सिरु पैठेउ बागा। फल खाएसि तरु तोरैं लागा।।#रहे तहाँ बहु भट रखवारे। कछु मारेसि कछु जाइ पुकारे।।#नाथ एक आवा कपि भारी। तेहिं असोक बाटिका उजारी।।#खाएसि फल अरु बिटप उपारे। रच्छक मर्दि मर्दि महि डारे।।#सुनि रावन पठए भट नाना। तिन्हहि देखि गर्जेउ हनुमाना।।#सब रजनीचर कपि संघारे। गए पुकारत कछु अधमारे।।#पुनि पठयउ तेहिं अच्छकुमारा। चला संग लै सुभट अपारा।।#आवत देखि बिटप गहि तर्जा। ताहि निपाति महाधुनि गर्जा।।"},
            {"seq":"54", "heading":"दोहा", "data":"कछु मारेसि कछु मर्देसि कछु मिलएसि धरि धूरि।#कछु पुनि जाइ पुकारे प्रभु मर्कट बल भूरि।।18।।"},
            {"seq":"55", "heading":"", "data":""},
            {"seq":"56", "heading":"चौपाई", "data":"सुनि सुत बध लंकेस रिसाना। पठएसि मेघनाद बलवाना।।#मारसि जनि सुत बांधेसु ताही। देखिअ कपिहि कहाँ कर आही।।#चला इंद्रजित अतुलित जोधा। बंधु निधन सुनि उपजा क्रोधा।।#कपि देखा दारुन भट आवा। कटकटाइ गर्जा अरु धावा।।#अति बिसाल तरु एक उपारा। बिरथ कीन्ह लंकेस कुमारा।।#रहे महाभट ताके संगा। गहि गहि कपि मर्दइ निज अंगा।।#तिन्हहि निपाति ताहि सन बाजा। भिरे जुगल मानहुँ गजराजा।#मुठिका मारि चढ़ा तरु जाई। ताहि एक छन मुरुछा आई।।#उठि बहोरि कीन्हिसि बहु माया। जीति न जाइ प्रभंजन जाया।।"},
            {"seq":"57", "heading":"दोहा", "data":"ब्रह्म अस्त्र तेहिं साँधा कपि मन कीन्ह बिचार।#जौं न ब्रह्मसर मानउँ महिमा मिटइ अपार।।19।।"},
            {"seq":"58", "heading":"", "data":""},
            {"seq":"59", "heading":"चौपाई", "data":"ब्रह्मबान कपि कहुँ तेहि मारा। परतिहुँ बार कटकु संघारा।।#तेहि देखा कपि मुरुछित भयऊ। नागपास बाँधेसि लै गयऊ।।#जासु नाम जपि सुनहु भवानी। भव बंधन काटहिं नर ग्यानी।।#तासु दूत कि बंध तरु आवा। प्रभु कारज लगि कपिहिं बँधावा।।#कपि बंधन सुनि निसिचर धाए। कौतुक लागि सभाँ सब आए।।#दसमुख सभा दीखि कपि जाई। कहि न जाइ कछु अति प्रभुताई।।#कर जोरें सुर दिसिप बिनीता। भृकुटि बिलोकत सकल सभीता।।#देखि प्रताप न कपि मन संका। जिमि अहिगन महुँ गरुड़ असंका।।"},
            {"seq":"60", "heading":"दोहा", "data":"कपिहि बिलोकि दसानन बिहसा कहि दुर्बाद।#सुत बध सुरति कीन्हि पुनि उपजा हृदयँ बिषाद।।20।।"},
            {"seq":"61", "heading":"", "data":""},
            {"seq":"62", "heading":"चौपाई", "data":"कह लंकेस कवन तैं कीसा। केहिं के बल घालेहि बन खीसा।।#की धौं श्रवन सुनेहि नहिं मोही। देखउँ अति असंक सठ तोही।।#मारे निसिचर केहिं अपराधा। कहु सठ तोहि न प्रान कइ बाधा।।#सुन रावन ब्रह्मांड निकाया। पाइ जासु बल बिरचित माया।।#जाकें बल बिरंचि हरि ईसा। पालत सृजत हरत दससीसा।#जा बल सीस धरत सहसानन। अंडकोस समेत गिरि कानन।।#धरइ जो बिबिध देह सुरत्राता। तुम्ह ते सठन्ह सिखावनु दाता।#हर कोदंड कठिन जेहि भंजा। तेहि समेत नृप दल मद गंजा।।#खर दूषन त्रिसिरा अरु बाली। बधे सकल अतुलित बलसाली।।"},
            {"seq":"63", "heading":"दोहा", "data":"जाके बल लवलेस तें जितेहु चराचर झारि।#तासु दूत मैं जा करि हरि आनेहु प्रिय नारि।।21।।"},
            {"seq":"64", "heading":"", "data":""},
            {"seq":"65", "heading":"चौपाई", "data":"जानउँ मैं तुम्हारि प्रभुताई। सहसबाहु सन परी लराई।।#समर बालि सन करि जसु पावा। सुनि कपि बचन बिहसि बिहरावा।।#खायउँ फल प्रभु लागी भूँखा। कपि सुभाव तें तोरेउँ रूखा।।#सब कें देह परम प्रिय स्वामी। मारहिं मोहि कुमारग गामी।।#जिन्ह मोहि मारा ते मैं मारे। तेहि पर बाँधेउ तनयँ तुम्हारे।।#मोहि न कछु बाँधे कइ लाजा। कीन्ह चहउँ निज प्रभु कर काजा।।#बिनती करउँ जोरि कर रावन। सुनहु मान तजि मोर सिखावन।।#देखहु तुम्ह निज कुलहि बिचारी। भ्रम तजि भजहु भगत भय हारी।।#जाकें डर अति काल डेराई। जो सुर असुर चराचर खाई।।#तासों बयरु कबहुँ नहिं कीजै। मोरे कहें जानकी दीजै।।"},
            {"seq":"66", "heading":"दोहा", "data":"प्रनतपाल रघुनायक करुना सिंधु खरारि।#गएँ सरन प्रभु राखिहैं तव अपराध बिसारि।।22।।"},
            {"seq":"67", "heading":"", "data":""},
            {"seq":"68", "heading":"चौपाई", "data":"राम चरन पंकज उर धरहू। लंका अचल राज तुम्ह करहू।।#रिषि पुलिस्त जसु बिमल मंयका। तेहि ससि महुँ जनि होहु कलंका।।#राम नाम बिनु गिरा न सोहा। देखु बिचारि त्यागि मद मोहा।।#बसन हीन नहिं सोह सुरारी। सब भूषण भूषित बर नारी।।#राम बिमुख संपति प्रभुताई। जाइ रही पाई बिनु पाई।।#सजल मूल जिन्ह सरितन्ह नाहीं। बरषि गए पुनि तबहिं सुखाहीं।।#सुनु दसकंठ कहउँ पन रोपी। बिमुख राम त्राता नहिं कोपी।।#संकर सहस बिष्नु अज तोही। सकहिं न राखि राम कर द्रोही।।"},
            {"seq":"69", "heading":"दोहा", "data":"मोहमूल बहु सूल प्रद त्यागहु तम अभिमान।#भजहु राम रघुनायक कृपा सिंधु भगवान।।23।।"},
            {"seq":"70", "heading":"", "data":""},
            {"seq":"71", "heading":"चौपाई", "data":"जदपि कहि कपि अति हित बानी। भगति बिबेक बिरति नय सानी।।#बोला बिहसि महा अभिमानी। मिला हमहि कपि गुर बड़ ग्यानी।।#मृत्यु निकट आई खल तोही। लागेसि अधम सिखावन मोही।।#उलटा होइहि कह हनुमाना। मतिभ्रम तोर प्रगट मैं जाना।।#सुनि कपि बचन बहुत खिसिआना। बेगि न हरहुँ मूढ़ कर प्राना।।#सुनत निसाचर मारन धाए। सचिवन्ह सहित बिभीषनु आए।।#नाइ सीस करि बिनय बहूता। नीति बिरोध न मारिअ दूता।।#आन दंड कछु करिअ गोसाँई। सबहीं कहा मंत्र भल भाई।।#सुनत बिहसि बोला दसकंधर। अंग भंग करि पठइअ बंदर।।"},
            {"seq":"71", "heading":"दोहा", "data":"कपि कें ममता पूँछ पर सबहि कहउँ समुझाइ।#तेल बोरि पट बाँधि पुनि पावक देहु लगाइ।।24।।"},
            {"seq":"73", "heading":"", "data":""},
            {"seq":"74", "heading":"चौपाई", "data":"पूँछहीन बानर तहँ जाइहि। तब सठ निज नाथहि लइ आइहि।।#जिन्ह कै कीन्हसि बहुत बड़ाई। देखेउँûमैं तिन्ह कै प्रभुताई।।#बचन सुनत कपि मन मुसुकाना। भइ सहाय सारद मैं जाना।।#जातुधान सुनि रावन बचना। लागे रचैं मूढ़ सोइ रचना।।#रहा न नगर बसन घृत तेला। बाढ़ी पूँछ कीन्ह कपि खेला।।#कौतुक कहँ आए पुरबासी। मारहिं चरन करहिं बहु हाँसी।।#बाजहिं ढोल देहिं सब तारी। नगर फेरि पुनि पूँछ प्रजारी।।#पावक जरत देखि हनुमंता। भयउ परम लघु रुप तुरंता।।#निबुकि चढ़ेउ कपि कनक अटारीं। भई सभीत निसाचर नारीं।।"},
            {"seq":"75", "heading":"दोहा", "data":"हरि प्रेरित तेहि अवसर चले मरुत उनचास।#अट्टहास करि गर्जा कपि बढ़ि लाग अकास।।25।।"},
            {"seq":"76", "heading":"", "data":""},
            {"seq":"77", "heading":"चौपाई", "data":"देह बिसाल परम हरुआई। मंदिर तें मंदिर चढ़ धाई।।#जरइ नगर भा लोग बिहाला। झपट लपट बहु कोटि कराला।।#तात मातु हा सुनिअ पुकारा। एहि अवसर को हमहि उबारा।।#हम जो कहा यह कपि नहिं होई। बानर रूप धरें सुर कोई।।#साधु अवग्या कर फलु ऐसा। जरइ नगर अनाथ कर जैसा।।#जारा नगरु निमिष एक माहीं। एक बिभीषन कर गृह नाहीं।।#ता कर दूत अनल जेहिं सिरिजा। जरा न सो तेहि कारन गिरिजा।।#उलटि पलटि लंका सब जारी। कूदि परा पुनि सिंधु मझारी।।"},
            {"seq":"78", "heading":"दोहा", "data":"पूँछ बुझाइ खोइ श्रम धरि लघु रूप बहोरि।#जनकसुता के आगें ठाढ़ भयउ कर जोरि।।26।।"},
            {"seq":"79", "heading":"", "data":""},
            {"seq":"80", "heading":"चौपाई", "data":"मातु मोहि दीजे कछु चीन्हा। जैसें रघुनायक मोहि दीन्हा।।#चूड़ामनि उतारि तब दयऊ। हरष समेत पवनसुत लयऊ।।#कहेहु तात अस मोर प्रनामा। सब प्रकार प्रभु पूरनकामा।।#दीन दयाल बिरिदु संभारी। हरहु नाथ मम संकट भारी।।#तात सक्रसुत कथा सुनाएहु। बान प्रताप प्रभुहि समुझाएहु।।#मास दिवस महुँ नाथु न आवा। तौ पुनि मोहि जिअत नहिं पावा।।#कहु कपि केहि बिधि राखौं प्राना। तुम्हहू तात कहत अब जाना।।#तोहि देखि सीतलि भइ छाती। पुनि मो कहुँ सोइ दिनु सो राती।।"},
            {"seq":"81", "heading":"दोहा", "data":"जनकसुतहि समुझाइ करि बहु बिधि धीरजु दीन्ह।#चरन कमल सिरु नाइ कपि गवनु राम पहिं कीन्ह।।27।।"},
            {"seq":"82", "heading":"", "data":""},
            {"seq":"83", "heading":"चौपाई", "data":"चलत महाधुनि गर्जेसि भारी। गर्भ स्त्रवहिं सुनि निसिचर नारी।।#नाघि सिंधु एहि पारहि आवा। सबद किलकिला कपिन्ह सुनावा।।#हरषे सब बिलोकि हनुमाना। नूतन जन्म कपिन्ह तब जाना।।#मुख प्रसन्न तन तेज बिराजा। कीन्हेसि रामचन्द्र कर काजा।।#मिले सकल अति भए सुखारी। तलफत मीन पाव जिमि बारी।।#चले हरषि रघुनायक पासा। पूँछत कहत नवल इतिहासा।।#तब मधुबन भीतर सब आए। अंगद संमत मधु फल खाए।।#रखवारे जब बरजन लागे। मुष्टि प्रहार हनत सब भागे।।"},
            {"seq":"84", "heading":"दोहा", "data":"जाइ पुकारे ते सब बन उजार जुबराज।#सुनि सुग्रीव हरष कपि करि आए प्रभु काज।।28।।"},
            {"seq":"85", "heading":"", "data":""},
            {"seq":"86", "heading":"चौपाई", "data":"जौं न होति सीता सुधि पाई। मधुबन के फल सकहिं कि खाई।।#एहि बिधि मन बिचार कर राजा। आइ गए कपि सहित समाजा।।#आइ सबन्हि नावा पद सीसा। मिलेउ सबन्हि अति प्रेम कपीसा।।#पूँछी कुसल कुसल पद देखी। राम कृपाँ भा काजु बिसेषी।।#नाथ काजु कीन्हेउ हनुमाना। राखे सकल कपिन्ह के प्राना।।#सुनि सुग्रीव बहुरि तेहि मिलेऊ। कपिन्ह सहित रघुपति पहिं चलेऊ।।#राम कपिन्ह जब आवत देखा। किएँ काजु मन हरष बिसेषा।।#फटिक सिला बैठे द्वौ भाई। परे सकल कपि चरनन्हि जाई।।"},
            {"seq":"87", "heading":"दोहा", "data":"प्रीति सहित सब भेटे रघुपति करुना पुंज।#पूँछी कुसल नाथ अब कुसल देखि पद कंज।।29।।"},
            {"seq":"88", "heading":"", "data":""},
            {"seq":"89", "heading":"चौपाई", "data":"जामवंत कह सुनु रघुराया। जा पर नाथ करहु तुम्ह दाया।।#ताहि सदा सुभ कुसल निरंतर। सुर नर मुनि प्रसन्न ता ऊपर।।#सोइ बिजई बिनई गुन सागर। तासु सुजसु त्रेलोक उजागर।।#प्रभु कीं कृपा भयउ सबु काजू। जन्म हमार सुफल भा आजू।।#नाथ पवनसुत कीन्हि जो करनी। सहसहुँ मुख न जाइ सो बरनी।।#पवनतनय के चरित सुहाए। जामवंत रघुपतिहि सुनाए।।#सुनत कृपानिधि मन अति भाए। पुनि हनुमान हरषि हियँ लाए।।#कहहु तात केहि भाँति जानकी। रहति करति रच्छा स्वप्रान की।।"},
            {"seq":"90", "heading":"दोहा", "data":"नाम पाहरु दिवस निसि ध्यान तुम्हार कपाट।#लोचन निज पद जंत्रित जाहिं प्रान केहिं बाट।।30।।"},
            {"seq":"91", "heading":"", "data":""},
            {"seq":"92", "heading":"चौपाई", "data":"चलत मोहि चूड़ामनि दीन्ही। रघुपति हृदयँ लाइ सोइ लीन्ही।।#नाथ जुगल लोचन भरि बारी। बचन कहे कछु जनककुमारी।।#अनुज समेत गहेहु प्रभु चरना। दीन बंधु प्रनतारति हरना।।#मन क्रम बचन चरन अनुरागी। केहि अपराध नाथ हौं त्यागी।।#अवगुन एक मोर मैं माना। बिछुरत प्रान न कीन्ह पयाना।।#नाथ सो नयनन्हि को अपराधा। निसरत प्रान करिहिं हठि बाधा।।#बिरह अगिनि तनु तूल समीरा। स्वास जरइ छन माहिं सरीरा।।#नयन स्त्रवहि जलु निज हित लागी। जरैं न पाव देह बिरहागी।।#सीता के अति बिपति बिसाला। बिनहिं कहें भलि दीनदयाला।।"},
            {"seq":"93", "heading":"दोहा", "data":"निमिष निमिष करुनानिधि जाहिं कलप सम बीति।#बेगि चलिय प्रभु आनिअ भुज बल खल दल जीति।।31।।"},
            {"seq":"94", "heading":"", "data":""},
            {"seq":"95", "heading":"चौपाई", "data":"सुनि सीता दुख प्रभु सुख अयना। भरि आए जल राजिव नयना।।#बचन काँय मन मम गति जाही। सपनेहुँ बूझिअ बिपति कि ताही।।#कह हनुमंत बिपति प्रभु सोई। जब तव सुमिरन भजन न होई।।#केतिक बात प्रभु जातुधान की। रिपुहि जीति आनिबी जानकी।।#सुनु कपि तोहि समान उपकारी। नहिं कोउ सुर नर मुनि तनुधारी।।#प्रति उपकार करौं का तोरा। सनमुख होइ न सकत मन मोरा।।#सुनु सुत उरिन मैं नाहीं। देखेउँ करि बिचार मन माहीं।।#पुनि पुनि कपिहि चितव सुरत्राता। लोचन नीर पुलक अति गाता।।"},
            {"seq":"96", "heading":"दोहा", "data":"सुनि प्रभु बचन बिलोकि मुख गात हरषि हनुमंत।#चरन परेउ प्रेमाकुल त्राहि त्राहि भगवंत।।32।।"},
            {"seq":"97", "heading":"", "data":""},
            {"seq":"98", "heading":"चौपाई", "data":"बार बार प्रभु चहइ उठावा। प्रेम मगन तेहि उठब न भावा।।#प्रभु कर पंकज कपि कें सीसा। सुमिरि सो दसा मगन गौरीसा।।#सावधान मन करि पुनि संकर। लागे कहन कथा अति सुंदर।।#कपि उठाइ प्रभु हृदयँ लगावा। कर गहि परम निकट बैठावा।।#कहु कपि रावन पालित लंका। केहि बिधि दहेउ दुर्ग अति बंका।।#प्रभु प्रसन्न जाना हनुमाना। बोला बचन बिगत अभिमाना।।#साखामृग के बड़ि मनुसाई। साखा तें साखा पर जाई।।#नाघि सिंधु हाटकपुर जारा। निसिचर गन बिधि बिपिन उजारा।#सो सब तव प्रताप रघुराई। नाथ न कछू मोरि प्रभुताई।।"},
            {"seq":"99", "heading":"दोहा", "data":"ता कहुँ प्रभु कछु अगम नहिं जा पर तुम्ह अनुकुल।#तब प्रभावँ बड़वानलहिं जारि सकइ खलु तूल।।33।।"},
            {"seq":"100", "heading":"", "data":""},
            {"seq":"101", "heading":"चौपाई", "data":"नाथ भगति अति सुखदायनी। देहु कृपा करि अनपायनी।।#सुनि प्रभु परम सरल कपि बानी। एवमस्तु तब कहेउ भवानी।।#उमा राम सुभाउ जेहिं जाना। ताहि भजनु तजि भाव न आना।।#यह संवाद जासु उर आवा। रघुपति चरन भगति सोइ पावा।।#सुनि प्रभु बचन कहहिं कपिबृंदा। जय जय जय कृपाल सुखकंदा।।#तब रघुपति कपिपतिहि बोलावा। कहा चलैं कर करहु बनावा।।#अब बिलंबु केहि कारन कीजे। तुरत कपिन्ह कहुँ आयसु दीजे।।#कौतुक देखि सुमन बहु बरषी। नभ तें भवन चले सुर हरषी।।"},
            {"seq":"102", "heading":"दोहा", "data":"कपिपति बेगि बोलाए आए जूथप जूथ।#नाना बरन अतुल बल बानर भालु बरूथ।।34।।"},
            {"seq":"103", "heading":"चौपाई", "data":"प्रभु पद पंकज नावहिं सीसा। गरजहिं भालु महाबल कीसा।।#देखी राम सकल कपि सेना। चितइ कृपा करि राजिव नैना।।#राम कृपा बल पाइ कपिंदा। भए पच्छजुत मनहुँ गिरिंदा।।#हरषि राम तब कीन्ह पयाना। सगुन भए सुंदर सुभ नाना।।#जासु सकल मंगलमय कीती। तासु पयान सगुन यह नीती।।#प्रभु पयान जाना बैदेहीं। फरकि बाम अँग जनु कहि देहीं।।#जोइ जोइ सगुन जानकिहि होई। असगुन भयउ रावनहि सोई।।#चला कटकु को बरनैं पारा। गर्जहि बानर भालु अपारा।।#नख आयुध गिरि पादपधारी। चले गगन महि इच्छाचारी।।#केहरिनाद भालु कपि करहीं। डगमगाहिं दिग्गज चिक्करहीं।।"},
            {"seq":"104", "heading":"छंद", "data":"चिक्करहिं दिग्गज डोल महि गिरि लोल सागर खरभरे। मन हरष सभ गंधर्ब सुर मुनि नाग किन्नर दुख टरे।।#कटकटहिं मर्कट बिकट भट बहु कोटि कोटिन्ह धावहीं। जय राम प्रबल प्रताप कोसलनाथ गुन गन गावहीं।।1।।#सहि सक न भार उदार अहिपति बार बारहिं मोहई। गह दसन पुनि पुनि कमठ पृष्ट कठोर सो किमि सोहई।।#रघुबीर रुचिर प्रयान प्रस्थिति जानि परम सुहावनी।जनु कमठ खर्पर सर्पराज सो लिखत अबिचल पावनी।।2।।"},
            {"seq":"105", "heading":"दोहा", "data":"एहि बिधि जाइ कृपानिधि उतरे सागर तीर।#जहँ तहँ लागे खान फल भालु बिपुल कपि बीर।।35।।"},
            {"seq":"106", "heading":"", "data":""},
            {"seq":"107", "heading":"चौपाई", "data":"उहाँ निसाचर रहहिं ससंका। जब ते जारि गयउ कपि लंका।।#निज निज गृहँ सब करहिं बिचारा। नहिं निसिचर कुल केर उबारा।।#जासु दूत बल बरनि न जाई। तेहि आएँ पुर कवन भलाई।।#दूतन्हि सन सुनि पुरजन बानी। मंदोदरी अधिक अकुलानी।।#रहसि जोरि कर पति पग लागी। बोली बचन नीति रस पागी।।#कंत करष हरि सन परिहरहू। मोर कहा अति हित हियँ धरहु।।#समुझत जासु दूत कइ करनी। स्त्रवहीं गर्भ रजनीचर धरनी।।#तासु नारि निज सचिव बोलाई। पठवहु कंत जो चहहु भलाई।।#तब कुल कमल बिपिन दुखदाई। सीता सीत निसा सम आई।।#सुनहु नाथ सीता बिनु दीन्हें। हित न तुम्हार संभु अज कीन्हें।।"},
            {"seq":"108", "heading":"दोहा", "data":"राम बान अहि गन सरिस निकर निसाचर भेक।#जब लगि ग्रसत न तब लगि जतनु करहु तजि टेक।।36।।"},
            {"seq":"109", "heading":"", "data":""},
            {"seq":"110", "heading":"चौपाई", "data":"श्रवन सुनी सठ ता करि बानी। बिहसा जगत बिदित अभिमानी।।#सभय सुभाउ नारि कर साचा। मंगल महुँ भय मन अति काचा।।#जौं आवइ मर्कट कटकाई। जिअहिं बिचारे निसिचर खाई।।#कंपहिं लोकप जाकी त्रासा। तासु नारि सभीत बड़ि हासा।।#अस कहि बिहसि ताहि उर लाई। चलेउ सभाँ ममता अधिकाई।।#मंदोदरी हृदयँ कर चिंता। भयउ कंत पर बिधि बिपरीता।।#बैठेउ सभाँ खबरि असि पाई। सिंधु पार सेना सब आई।।#बूझेसि सचिव उचित मत कहहू। ते सब हँसे मष्ट करि रहहू।।#जितेहु सुरासुर तब श्रम नाहीं। नर बानर केहि लेखे माही।।"},
            {"seq":"111", "heading":"दोहा", "data":"सचिव बैद गुर तीनि जौं प्रिय बोलहिं भय आस।#राज धर्म तन तीनि कर होइ बेगिहीं नास।।37।।"},
            {"seq":"112", "heading":"", "data":""},
            {"seq":"113", "heading":"चौपाई", "data":"सोइ रावन कहुँ बनि सहाई। अस्तुति करहिं सुनाइ सुनाई।।#अवसर जानि बिभीषनु आवा। भ्राता चरन सीसु तेहिं नावा।।#पुनि सिरु नाइ बैठ निज आसन। बोला बचन पाइ अनुसासन।।#जौ कृपाल पूँछिहु मोहि बाता। मति अनुरुप कहउँ हित ताता।।#जो आपन चाहै कल्याना। सुजसु सुमति सुभ गति सुख नाना।।#सो परनारि लिलार गोसाईं। तजउ चउथि के चंद कि नाई।।#चौदह भुवन एक पति होई। भूतद्रोह तिष्टइ नहिं सोई।।#गुन सागर नागर नर जोऊ। अलप लोभ भल कहइ न कोऊ।।"},
            {"seq":"114", "heading":"दोहा", "data":"काम क्रोध मद लोभ सब नाथ नरक के पंथ।#सब परिहरि रघुबीरहि भजहु भजहिं जेहि संत।।38।।"},
            {"seq":"115", "heading":"", "data":""},
            {"seq":"116", "heading":"चौपाई", "data":"तात राम नहिं नर भूपाला। भुवनेस्वर कालहु कर काला।।#ब्रह्म अनामय अज भगवंता। ब्यापक अजित अनादि अनंता।।#गो द्विज धेनु देव हितकारी। कृपासिंधु मानुष तनुधारी।।#जन रंजन भंजन खल ब्राता। बेद धर्म रच्छक सुनु भ्राता।।#ताहि बयरु तजि नाइअ माथा। प्रनतारति भंजन रघुनाथा।।#देहु नाथ प्रभु कहुँ बैदेही। भजहु राम बिनु हेतु सनेही।।#सरन गएँ प्रभु ताहु न त्यागा। बिस्व द्रोह कृत अघ जेहि लागा।।#जासु नाम त्रय ताप नसावन। सोइ प्रभु प्रगट समुझु जियँ रावन।।"},
            {"seq":"117", "heading":"दोहा", "data":"बार बार पद लागउँ बिनय करउँ दससीस।#परिहरि मान मोह मद भजहु कोसलाधीस।।39(क)।।#मुनि पुलस्ति निज सिष्य सन कहि पठई यह बात।#तुरत सो मैं प्रभु सन कही पाइ सुअवसरु तात।।39(ख)।।"},
            {"seq":"118", "heading":"", "data":""},
            {"seq":"119", "heading":"चौपाई", "data":"माल्यवंत अति सचिव सयाना। तासु बचन सुनि अति सुख माना।।#तात अनुज तव नीति बिभूषन। सो उर धरहु जो कहत बिभीषन।।#रिपु उतकरष कहत सठ दोऊ। दूरि न करहु इहाँ हइ कोऊ।।#माल्यवंत गृह गयउ बहोरी। कहइ बिभीषनु पुनि कर जोरी।।#सुमति कुमति सब कें उर रहहीं। नाथ पुरान निगम अस कहहीं।।#जहाँ सुमति तहँ संपति नाना। जहाँ कुमति तहँ बिपति निदाना।।#तव उर कुमति बसी बिपरीता। हित अनहित मानहु रिपु प्रीता।।#कालराति निसिचर कुल केरी। तेहि सीता पर प्रीति घनेरी।।"},
            {"seq":"120", "heading":"दोहा", "data":"तात चरन गहि मागउँ राखहु मोर दुलार।#सीत देहु राम कहुँ अहित न होइ तुम्हार।।40।।"},
            {"seq":"121", "heading":"", "data":""},
            {"seq":"122", "heading":"चौपाई", "data":"बुध पुरान श्रुति संमत बानी। कही बिभीषन नीति बखानी।।#सुनत दसानन उठा रिसाई। खल तोहि निकट मुत्यु अब आई।।#जिअसि सदा सठ मोर जिआवा। रिपु कर पच्छ मूढ़ तोहि भावा।।#कहसि न खल अस को जग माहीं। भुज बल जाहि जिता मैं नाही।।#मम पुर बसि तपसिन्ह पर प्रीती। सठ मिलु जाइ तिन्हहि कहु नीती।।#अस कहि कीन्हेसि चरन प्रहारा। अनुज गहे पद बारहिं बारा।।#उमा संत कइ इहइ बड़ाई। मंद करत जो करइ भलाई।।#तुम्ह पितु सरिस भलेहिं मोहि मारा। रामु भजें हित नाथ तुम्हारा।।#सचिव संग लै नभ पथ गयऊ। सबहि सुनाइ कहत अस भयऊ।।"},
            {"seq":"123", "heading":"दोहा", "data":"रामु सत्यसंकल्प प्रभु सभा कालबस तोरि।#मै रघुबीर सरन अब जाउँ देहु जनि खोरि।।41।।"},
            {"seq":"124", "heading":"", "data":""},
            {"seq":"125", "heading":"चौपाई", "data":"अस कहि चला बिभीषनु जबहीं। आयूहीन भए सब तबहीं।।#साधु अवग्या तुरत भवानी। कर कल्यान अखिल कै हानी।।#रावन जबहिं बिभीषन त्यागा। भयउ बिभव बिनु तबहिं अभागा।।#चलेउ हरषि रघुनायक पाहीं। करत मनोरथ बहु मन माहीं।।#देखिहउँ जाइ चरन जलजाता। अरुन मृदुल सेवक सुखदाता।।#जे पद परसि तरी रिषिनारी। दंडक कानन पावनकारी।।#जे पद जनकसुताँ उर लाए। कपट कुरंग संग धर धाए।।#हर उर सर सरोज पद जेई। अहोभाग्य मै देखिहउँ तेई।।"},
            {"seq":"126", "heading":"दोहा", "data":"जिन्ह पायन्ह के पादुकन्हि भरतु रहे मन लाइ।#ते पद आजु बिलोकिहउँ इन्ह नयनन्हि अब जाइ।।42।।"},
            {"seq":"127", "heading":"", "data":""},
            {"seq":"128", "heading":"चौपाई", "data":"एहि बिधि करत सप्रेम बिचारा। आयउ सपदि सिंधु एहिं पारा।।#कपिन्ह बिभीषनु आवत देखा। जाना कोउ रिपु दूत बिसेषा।।#ताहि राखि कपीस पहिं आए। समाचार सब ताहि सुनाए।।#कह सुग्रीव सुनहु रघुराई। आवा मिलन दसानन भाई।।#कह प्रभु सखा बूझिऐ काहा। कहइ कपीस सुनहु नरनाहा।।#जानि न जाइ निसाचर माया। कामरूप केहि कारन आया।।#भेद हमार लेन सठ आवा। राखिअ बाँधि मोहि अस भावा।।#सखा नीति तुम्ह नीकि बिचारी। मम पन सरनागत भयहारी।।#सुनि प्रभु बचन हरष हनुमाना। सरनागत बच्छल भगवाना।।"},
            {"seq":"129", "heading":"दोहा", "data":"सरनागत कहुँ जे तजहिं निज अनहित अनुमानि।#ते नर पावँर पापमय तिन्हहि बिलोकत हानि।।43।।"},
            {"seq":"130", "heading":"", "data":""},
            {"seq":"131", "heading":"चौपाई", "data":"कोटि बिप्र बध लागहिं जाहू। आएँ सरन तजउँ नहिं ताहू।।#सनमुख होइ जीव मोहि जबहीं। जन्म कोटि अघ नासहिं तबहीं।।#पापवंत कर सहज सुभाऊ। भजनु मोर तेहि भाव न काऊ।।#जौं पै दुष्टहदय सोइ होई। मोरें सनमुख आव कि सोई।।#निर्मल मन जन सो मोहि पावा। मोहि कपट छल छिद्र न भावा।।#भेद लेन पठवा दससीसा। तबहुँ न कछु भय हानि कपीसा।।#जग महुँ सखा निसाचर जेते। लछिमनु हनइ निमिष महुँ तेते।।#जौं सभीत आवा सरनाई। रखिहउँ ताहि प्रान की नाई।।"},
            {"seq":"132", "heading":"दोहा", "data":"उभय भाँति तेहि आनहु हँसि कह कृपानिकेत।#जय कृपाल कहि चले अंगद हनू समेत।।44।।"},
            {"seq":"133", "heading":"", "data":""},
            {"seq":"134", "heading":"चौपाई", "data":"सादर तेहि आगें करि बानर। चले जहाँ रघुपति करुनाकर।।#दूरिहि ते देखे द्वौ भ्राता। नयनानंद दान के दाता।।#बहुरि राम छबिधाम बिलोकी। रहेउ ठटुकि एकटक पल रोकी।।#भुज प्रलंब कंजारुन लोचन। स्यामल गात प्रनत भय मोचन।।#सिंघ कंध आयत उर सोहा। आनन अमित मदन मन मोहा।।#नयन नीर पुलकित अति गाता। मन धरि धीर कही मृदु बाता।।#नाथ दसानन कर मैं भ्राता। निसिचर बंस जनम सुरत्राता।।#सहज पापप्रिय तामस देहा। जथा उलूकहि तम पर नेहा।।"},
            {"seq":"135", "heading":"दोहा", "data":"श्रवन सुजसु सुनि आयउँ प्रभु भंजन भव भीर।#त्राहि त्राहि आरति हरन सरन सुखद रघुबीर।।45।।"},
            {"seq":"136", "heading":"", "data":""},
            {"seq":"137", "heading":"चौपाई", "data":"अस कहि करत दंडवत देखा। तुरत उठे प्रभु हरष बिसेषा।।#दीन बचन सुनि प्रभु मन भावा। भुज बिसाल गहि हृदयँ लगावा।।#अनुज सहित मिलि ढिग बैठारी। बोले बचन भगत भयहारी।।#कहु लंकेस सहित परिवारा। कुसल कुठाहर बास तुम्हारा।।#खल मंडलीं बसहु दिनु राती। सखा धरम निबहइ केहि भाँती।।#मैं जानउँ तुम्हारि सब रीती। अति नय निपुन न भाव अनीती।।#बरु भल बास नरक कर ताता। दुष्ट संग जनि देइ बिधाता।।#अब पद देखि कुसल रघुराया। जौं तुम्ह कीन्ह जानि जन दाया।।"},
            {"seq":"138", "heading":"दोहा", "data":"तब लगि कुसल न जीव कहुँ सपनेहुँ मन बिश्राम।#जब लगि भजत न राम कहुँ सोक धाम तजि काम।।46।।"},
            {"seq":"139", "heading":"", "data":""},
            {"seq":"140", "heading":"चौपाई", "data":"तब लगि हृदयँ बसत खल नाना। लोभ मोह मच्छर मद माना।।#जब लगि उर न बसत रघुनाथा। धरें चाप सायक कटि भाथा।।#ममता तरुन तमी अँधिआरी। राग द्वेष उलूक सुखकारी।।#तब लगि बसति जीव मन माहीं। जब लगि प्रभु प्रताप रबि नाहीं।।#अब मैं कुसल मिटे भय भारे। देखि राम पद कमल तुम्हारे।।#तुम्ह कृपाल जा पर अनुकूला। ताहि न ब्याप त्रिबिध भव सूला।।#मैं निसिचर अति अधम सुभाऊ। सुभ आचरनु कीन्ह नहिं काऊ।।#जासु रूप मुनि ध्यान न आवा। तेहिं प्रभु हरषि हृदयँ मोहि लावा।।"},
            {"seq":"141", "heading":"दोहा", "data":"अहोभाग्य मम अमित अति राम कृपा सुख पुंज।#देखेउँ नयन बिरंचि सिब सेब्य जुगल पद कंज।।47।।"},
            {"seq":"142", "heading":"", "data":""},
            {"seq":"143", "heading":"चौपाई", "data":"सुनहु सखा निज कहउँ सुभाऊ। जान भुसुंडि संभु गिरिजाऊ।।#जौं नर होइ चराचर द्रोही। आवे सभय सरन तकि मोही।।#तजि मद मोह कपट छल नाना। करउँ सद्य तेहि साधु समाना।।#जननी जनक बंधु सुत दारा। तनु धनु भवन सुह्रद परिवारा।।#सब कै ममता ताग बटोरी। मम पद मनहि बाँध बरि डोरी।।#समदरसी इच्छा कछु नाहीं। हरष सोक भय नहिं मन माहीं।।#अस सज्जन मम उर बस कैसें। लोभी हृदयँ बसइ धनु जैसें।।#तुम्ह सारिखे संत प्रिय मोरें। धरउँ देह नहिं आन निहोरें।।"},
            {"seq":"144", "heading":"दोहा", "data":"सगुन उपासक परहित निरत नीति दृढ़ नेम।#ते नर प्रान समान मम जिन्ह कें द्विज पद प्रेम।।48।।"},
            {"seq":"145", "heading":"", "data":""},
            {"seq":"146", "heading":"चौपाई", "data":"सुनु लंकेस सकल गुन तोरें। तातें तुम्ह अतिसय प्रिय मोरें।।#राम बचन सुनि बानर जूथा। सकल कहहिं जय कृपा बरूथा।।#सुनत बिभीषनु प्रभु कै बानी। नहिं अघात श्रवनामृत जानी।।#पद अंबुज गहि बारहिं बारा। हृदयँ समात न प्रेमु अपारा।।#सुनहु देव सचराचर स्वामी। प्रनतपाल उर अंतरजामी।।#उर कछु प्रथम बासना रही। प्रभु पद प्रीति सरित सो बही।।#अब कृपाल निज भगति पावनी। देहु सदा सिव मन भावनी।।#एवमस्तु कहि प्रभु रनधीरा। मागा तुरत सिंधु कर नीरा।।#जदपि सखा तव इच्छा नाहीं। मोर दरसु अमोघ जग माहीं।।#अस कहि राम तिलक तेहि सारा। सुमन बृष्टि नभ भई अपारा।।"},
            {"seq":"147", "heading":"दोहा", "data":"रावन क्रोध अनल निज स्वास समीर प्रचंड।#जरत बिभीषनु राखेउ दीन्हेहु राजु अखंड।।49(क)।।#जो संपति सिव रावनहि दीन्हि दिएँ दस माथ।#सोइ संपदा बिभीषनहि सकुचि दीन्ह रघुनाथ।।49(ख)।।"},
            {"seq":"148", "heading":"", "data":""},
            {"seq":"149", "heading":"चौपाई", "data":"अस प्रभु छाड़ि भजहिं जे आना। ते नर पसु बिनु पूँछ बिषाना।।#निज जन जानि ताहि अपनावा। प्रभु सुभाव कपि कुल मन भावा।।#पुनि सर्बग्य सर्ब उर बासी। सर्बरूप सब रहित उदासी।।#बोले बचन नीति प्रतिपालक। कारन मनुज दनुज कुल घालक।।#सुनु कपीस लंकापति बीरा। केहि बिधि तरिअ जलधि गंभीरा।।#संकुल मकर उरग झष जाती। अति अगाध दुस्तर सब भाँती।।#कह लंकेस सुनहु रघुनायक। कोटि सिंधु सोषक तव सायक।।#जद्यपि तदपि नीति असि गाई। बिनय करिअ सागर सन जाई।।"},
            {"seq":"150", "heading":"दोहा", "data":"प्रभु तुम्हार कुलगुर जलधि कहिहि उपाय बिचारि।#बिनु प्रयास सागर तरिहि सकल भालु कपि धारि।।50।।"},
            {"seq":"151", "heading":"", "data":""},
            {"seq":"152", "heading":"चौपाई", "data":"सखा कही तुम्ह नीकि उपाई। करिअ दैव जौं होइ सहाई।।#मंत्र न यह लछिमन मन भावा। राम बचन सुनि अति दुख पावा।।#नाथ दैव कर कवन भरोसा। सोषिअ सिंधु करिअ मन रोसा।।#कादर मन कहुँ एक अधारा। दैव दैव आलसी पुकारा।।#सुनत बिहसि बोले रघुबीरा। ऐसेहिं करब धरहु मन धीरा।।#अस कहि प्रभु अनुजहि समुझाई। सिंधु समीप गए रघुराई।।#प्रथम प्रनाम कीन्ह सिरु नाई। बैठे पुनि तट दर्भ डसाई।।#जबहिं बिभीषन प्रभु पहिं आए। पाछें रावन दूत पठाए।।"},
            {"seq":"153", "heading":"दोहा", "data":"सकल चरित तिन्ह देखे धरें कपट कपि देह।#प्रभु गुन हृदयँ सराहहिं सरनागत पर नेह।।51।।"},
            {"seq":"154", "heading":"", "data":""},
            {"seq":"155", "heading":"चौपाई", "data":"प्रगट बखानहिं राम सुभाऊ। अति सप्रेम गा बिसरि दुराऊ।।#रिपु के दूत कपिन्ह तब जाने। सकल बाँधि कपीस पहिं आने।।#कह सुग्रीव सुनहु सब बानर। अंग भंग करि पठवहु निसिचर।।#सुनि सुग्रीव बचन कपि धाए। बाँधि कटक चहु पास फिराए।।#बहु प्रकार मारन कपि लागे। दीन पुकारत तदपि न त्यागे।।#जो हमार हर नासा काना। तेहि कोसलाधीस कै आना।।#सुनि लछिमन सब निकट बोलाए। दया लागि हँसि तुरत छोडाए।।#रावन कर दीजहु यह पाती। लछिमन बचन बाचु कुलघाती।।"},
            {"seq":"156", "heading":"दोहा", "data":"कहेहु मुखागर मूढ़ सन मम संदेसु उदार।#सीता देइ मिलेहु न त आवा काल तुम्हार।।52।।"},
            {"seq":"157", "heading":"", "data":""},
            {"seq":"158", "heading":"चौपाई", "data":"तुरत नाइ लछिमन पद माथा। चले दूत बरनत गुन गाथा।।#कहत राम जसु लंकाँ आए। रावन चरन सीस तिन्ह नाए।।#बिहसि दसानन पूँछी बाता। कहसि न सुक आपनि कुसलाता।।#पुनि कहु खबरि बिभीषन केरी। जाहि मृत्यु आई अति नेरी।।#करत राज लंका सठ त्यागी। होइहि जब कर कीट अभागी।।#पुनि कहु भालु कीस कटकाई। कठिन काल प्रेरित चलि आई।।#जिन्ह के जीवन कर रखवारा। भयउ मृदुल चित सिंधु बिचारा।।#कहु तपसिन्ह कै बात बहोरी। जिन्ह के हृदयँ त्रास अति मोरी।।"},
            {"seq":"159", "heading":"दोहा", "data":"की भइ भेंट कि फिरि गए श्रवन सुजसु सुनि मोर।#कहसि न रिपु दल तेज बल बहुत चकित चित तोर।।53।।"},
            {"seq":"160", "heading":"", "data":""},
            {"seq":"161", "heading":"चौपाई", "data":"नाथ कृपा करि पूँछेहु जैसें। मानहु कहा क्रोध तजि तैसें।।#मिला जाइ जब अनुज तुम्हारा। जातहिं राम तिलक तेहि सारा।।#रावन दूत हमहि सुनि काना। कपिन्ह बाँधि दीन्हे दुख नाना।।#श्रवन नासिका काटै लागे। राम सपथ दीन्हे हम त्यागे।।#पूँछिहु नाथ राम कटकाई। बदन कोटि सत बरनि न जाई।।#नाना बरन भालु कपि धारी। बिकटानन बिसाल भयकारी।।#जेहिं पुर दहेउ हतेउ सुत तोरा। सकल कपिन्ह महँ तेहि बलु थोरा।।#अमित नाम भट कठिन कराला। अमित नाग बल बिपुल बिसाला।।"},
            {"seq":"162", "heading":"दोहा", "data":"द्विबिद मयंद नील नल अंगद गद बिकटासि।#दधिमुख केहरि निसठ सठ जामवंत बलरासि।।54।।"},
            {"seq":"163", "heading":"", "data":""},
            {"seq":"164", "heading":"चौपाई", "data":"ए कपि सब सुग्रीव समाना। इन्ह सम कोटिन्ह गनइ को नाना।।#राम कृपाँ अतुलित बल तिन्हहीं। तृन समान त्रेलोकहि गनहीं।।#अस मैं सुना श्रवन दसकंधर। पदुम अठारह जूथप बंदर।।#नाथ कटक महँ सो कपि नाहीं। जो न तुम्हहि जीतै रन माहीं।।#परम क्रोध मीजहिं सब हाथा। आयसु पै न देहिं रघुनाथा।।#सोषहिं सिंधु सहित झष ब्याला। पूरहीं न त भरि कुधर बिसाला।।#मर्दि गर्द मिलवहिं दससीसा। ऐसेइ बचन कहहिं सब कीसा।।#गर्जहिं तर्जहिं सहज असंका। मानहु ग्रसन चहत हहिं लंका।।"},
            {"seq":"165", "heading":"दोहा", "data":"सहज सूर कपि भालु सब पुनि सिर पर प्रभु राम।#रावन काल कोटि कहु जीति सकहिं संग्राम।।55।।"},
            {"seq":"166", "heading":"", "data":""},
            {"seq":"167", "heading":"चौपाई", "data":"राम तेज बल बुधि बिपुलाई। तब भ्रातहि पूँछेउ नय नागर।।#तासु बचन सुनि सागर पाहीं। मागत पंथ कृपा मन माहीं।।#सुनत बचन बिहसा दससीसा। जौं असि मति सहाय कृत कीसा।।#सहज भीरु कर बचन दृढ़ाई। सागर सन ठानी मचलाई।।#मूढ़ मृषा का करसि बड़ाई। रिपु बल बुद्धि थाह मैं पाई।।#सचिव सभीत बिभीषन जाकें। बिजय बिभूति कहाँ जग ताकें।।#सुनि खल बचन दूत रिस बाढ़ी। समय बिचारि पत्रिका काढ़ी।।#रामानुज दीन्ही यह पाती। नाथ बचाइ जुड़ावहु छाती।।#बिहसि बाम कर लीन्ही रावन। सचिव बोलि सठ लाग बचावन।।"},
            {"seq":"168", "heading":"दोहा", "data":"बातन्ह मनहि रिझाइ सठ जनि घालसि कुल खीस।#राम बिरोध न उबरसि सरन बिष्नु अज ईस।।56(क)।।#की तजि मान अनुज इव प्रभु पद पंकज भृंग।#होहि कि राम सरानल खल कुल सहित पतंग।।56(ख)।।"},
            {"seq":"169", "heading":"", "data":""},
            {"seq":"170", "heading":"चौपाई", "data":"सुनत सभय मन मुख मुसुकाई। कहत दसानन सबहि सुनाई।।#भूमि परा कर गहत अकासा। लघु तापस कर बाग बिलासा।।#कह सुक नाथ सत्य सब बानी। समुझहु छाड़ि प्रकृति अभिमानी।।#सुनहु बचन मम परिहरि क्रोधा। नाथ राम सन तजहु बिरोधा।।#अति कोमल रघुबीर सुभाऊ। जद्यपि अखिल लोक कर राऊ।।#मिलत कृपा तुम्ह पर प्रभु करिही। उर अपराध न एकउ धरिही।।#जनकसुता रघुनाथहि दीजे। एतना कहा मोर प्रभु कीजे।।#जब तेहिं कहा देन बैदेही। चरन प्रहार कीन्ह सठ तेही।।#नाइ चरन सिरु चला सो तहाँ। कृपासिंधु रघुनायक जहाँ।।#करि प्रनामु निज कथा सुनाई। राम कृपाँ आपनि गति पाई।।#रिषि अगस्ति कीं साप भवानी। राछस भयउ रहा मुनि ग्यानी।।#बंदि राम पद बारहिं बारा। मुनि निज आश्रम कहुँ पगु धारा।।"},
            {"seq":"171", "heading":"दोहा", "data":"बिनय न मानत जलधि जड़ गए तीन दिन बीति।#बोले राम सकोप तब भय बिनु होइ न प्रीति।।57।।"},
            {"seq":"172", "heading":"", "data":""},
            {"seq":"173", "heading":"चौपाई", "data":"लछिमन बान सरासन आनू। सोषौं बारिधि बिसिख कृसानू।।#सठ सन बिनय कुटिल सन प्रीती। सहज कृपन सन सुंदर नीती।।#ममता रत सन ग्यान कहानी। अति लोभी सन बिरति बखानी।।#क्रोधिहि सम कामिहि हरि कथा। ऊसर बीज बएँ फल जथा।।#अस कहि रघुपति चाप चढ़ावा। यह मत लछिमन के मन भावा।।#संघानेउ प्रभु बिसिख कराला। उठी उदधि उर अंतर ज्वाला।।#मकर उरग झष गन अकुलाने। जरत जंतु जलनिधि जब जाने।।#कनक थार भरि मनि गन नाना। बिप्र रूप आयउ तजि माना।।"},
            {"seq":"174", "heading":"दोहा", "data":"काटेहिं पइ कदरी फरइ कोटि जतन कोउ सींच।#बिनय न मान खगेस सुनु डाटेहिं पइ नव नीच।।58।।"},
            {"seq":"175", "heading":"", "data":""},
            {"seq":"176", "heading":"चौपाई", "data":"सभय सिंधु गहि पद प्रभु केरे। छमहु नाथ सब अवगुन मेरे।।#गगन समीर अनल जल धरनी। इन्ह कइ नाथ सहज जड़ करनी।।#तव प्रेरित मायाँ उपजाए। सृष्टि हेतु सब ग्रंथनि गाए।।#प्रभु आयसु जेहि कहँ जस अहई। सो तेहि भाँति रहे सुख लहई।।#प्रभु भल कीन्ही मोहि सिख दीन्ही। मरजादा पुनि तुम्हरी कीन्ही।।#ढोल गवाँर सूद्र पसु नारी। सकल ताड़ना के अधिकारी।।#प्रभु प्रताप मैं जाब सुखाई। उतरिहि कटकु न मोरि बड़ाई।।#प्रभु अग्या अपेल श्रुति गाई। करौं सो बेगि जौ तुम्हहि सोहाई।।"},
            {"seq":"176", "heading":"दोहा", "data":"सुनत बिनीत बचन अति कह कृपाल मुसुकाइ।#जेहि बिधि उतरै कपि कटकु तात सो कहहु उपाइ।।59।।"},
            {"seq":"178", "heading":"चौपाई", "data":"नाथ नील नल कपि द्वौ भाई। लरिकाई रिषि आसिष पाई।।#तिन्ह के परस किएँ गिरि भारे। तरिहहिं जलधि प्रताप तुम्हारे।।#मैं पुनि उर धरि प्रभुताई। करिहउँ बल अनुमान सहाई।।#एहि बिधि नाथ पयोधि बँधाइअ। जेहिं यह सुजसु लोक तिहुँ गाइअ।।#एहि सर मम उत्तर तट बासी। हतहु नाथ खल नर अघ रासी।।#सुनि कृपाल सागर मन पीरा। तुरतहिं हरी राम रनधीरा।।#देखि राम बल पौरुष भारी। हरषि पयोनिधि भयउ सुखारी।।#सकल चरित कहि प्रभुहि सुनावा। चरन बंदि पाथोधि सिधावा।।"},
            {"seq":"179", "heading":"छंद", "data":"निज भवन गवनेउ सिंधु श्रीरघुपतिहि यह मत भायऊ। यह चरित कलि मलहर जथामति दास तुलसी गायऊ।।#सुख भवन संसय समन दवन बिषाद रघुपति गुन गना। तजि सकल आस भरोस गावहि सुनहि संतत सठ मना।।"},
            {"seq":"180", "heading":"दोहा", "data":"सकल सुमंगल दायक रघुनायक गुन गान।#सादर सुनहिं ते तरहिं भव सिंधु बिना जलजान।।60।।"},
            {"seq":"181", "heading":"!! सुन्दरकाण्ड समाप्त !!", "data":""},
            {"seq":"182", "heading":"!! श्री हनुमान आरती !!", "data":"आरती कीजै हनुमान लला की। दुष्ट दलन रघुनाथ कला की।।#जाके बल से गिरिवर कांपे। रोग दोष जाके निकट न झांके।।#अंजनि पुत्र महाबलदायी। संतान के प्रभु सदा सहाई।#दे बीरा रघुनाथ पठाए। लंका जारी सिया सुध लाए।।#लंका सो कोट समुद्र सी खाई। जात पवनसुत बार न लाई।।#लंका जारी असुर संहारे। सियारामजी के काज संवारे।।#लक्ष्मण मूर्छित पड़े सकारे। आणि संजीवन प्राण उबारे।।#पैठी पताल तोरि जमकारे। अहिरावण की भुजा उखाड़े।।#बाएं भुजा असुर दल मारे। दाहिने भुजा संतजन तारे।।#सुर-नर-मुनि जन आरती उतारे। जै जै जै हनुमान उचारे।।#कंचन थार कपूर लौ छाई। आरती करत अंजना माई।।#लंकविध्वंस कीन्ह रघुराई। तुलसीदास प्रभु कीरति गाई।#जो हनुमानजी की आरती गावै। बसी बैकुंठ परमपद पावै।।"},
            {"seq":"183", "heading":"!! श्री हनुमान आरती समाप्त !!", "data":""}
        ]
    }
]