[
    {
        "id":1,
        "name": "ARANYAKAND",
        "displayname":"अरण्यकाण्ड",
        "config": {"itemsPerPage":4,"currentPage":1},
        "page": [
            {"seq":"1", "heading":"श्लोक", "data":"मूलं धर्मतरोर्विवेकजलधेः पूर्णेन्दुमानन्ददं#वैराग्याम्बुजभास्करं ह्यघघनध्वान्तापहं तापहम्।#मोहाम्भोधरपूगपाटनविधौ स्वःसम्भवं शङ्करं#वन्दे ब्रह्मकुलं कलंकशमनं श्रीरामभूपप्रियम्।।1।।#सान्द्रानन्दपयोदसौभगतनुं पीताम्बरं सुन्दरं#पाणौ बाणशरासनं कटिलसत्तूणीरभारं वरम्।#राजीवायतलोचनं धृतजटाजूटेन संशोभितं#सीतालक्ष्मणसंयुतं पथिगतं रामाभिरामं भजे।।2।।"},
            {"seq":"2", "heading":"सोरठा", "data":"उमा राम गुन गूढ़ पंडित मुनि पावहिं बिरति।#पावहिं मोह बिमूढ़ जे हरि बिमुख न धर्म रति।।"},
			{"seq":"2", "heading":"चौपाई", "data":"पुर नर भरत प्रीति मैं गाई। मति अनुरूप अनूप सुहाई।।#अब प्रभु चरित सुनहु अति पावन। करत जे बन सुर नर मुनि भावन।।#एक बार चुनि कुसुम सुहाए। निज कर भूषन राम बनाए।।#सीतहि पहिराए प्रभु सादर। बैठे फटिक सिला पर सुंदर।।#सुरपति सुत धरि बायस बेषा। सठ चाहत रघुपति बल देखा।।#जिमि पिपीलिका सागर थाहा। महा मंदमति पावन चाहा।।#सीता चरन चौंच हति भागा। मूढ़ मंदमति कारन कागा।।#चला रुधिर रघुनायक जाना। सींक धनुष सायक संधाना।।"},
            {"seq":"3", "heading":"दोहा", "data":"अति कृपाल रघुनायक सदा दीन पर नेह।#ता सन आइ कीन्ह छलु मूरख अवगुन गेह।।1।।"},
			{"seq":"4", "heading":"चौपाई", "data":"प्रेरित मंत्र ब्रह्मसर धावा। चला भाजि बायस भय पावा।।#धरि निज रुप गयउ पितु पाहीं। राम बिमुख राखा तेहि नाहीं।।#भा निरास उपजी मन त्रासा। जथा चक्र भय रिषि दुर्बासा।।#ब्रह्मधाम सिवपुर सब लोका। फिरा श्रमित ब्याकुल भय सोका।।#काहूँ बैठन कहा न ओही। राखि को सकइ राम कर द्रोही।।#मातु मृत्यु पितु समन समाना। सुधा होइ बिष सुनु हरिजाना।।#मित्र करइ सत रिपु कै करनी। ता कहँ बिबुधनदी बैतरनी।।#सब जगु ताहि अनलहु ते ताता। जो रघुबीर बिमुख सुनु भ्राता।।#नारद देखा बिकल जयंता। लागि दया कोमल चित संता।।#पठवा तुरत राम पहिं ताही। कहेसि पुकारि प्रनत हित पाही।।#आतुर सभय गहेसि पद जाई। त्राहि त्राहि दयाल रघुराई।।#अतुलित बल अतुलित प्रभुताई। मैं मतिमंद जानि नहिं पाई।।#निज कृत कर्म जनित फल पायउँ। अब प्रभु पाहि सरन तकि आयउँ।।#सुनि कृपाल अति आरत बानी। एकनयन करि तजा भवानी।।"},
			{"seq":"4", "heading":"सोरठा", "data":"कीन्ह मोह बस द्रोह जद्यपि तेहि कर बध उचित।#प्रभु छाड़ेउ करि छोह को कृपाल रघुबीर सम।।2।।"},
			{"seq":"4", "heading":"चौपाई", "data":"रघुपति चित्रकूट बसि नाना। चरित किए श्रुति सुधा समाना।।#बहुरि राम अस मन अनुमाना। होइहि भीर सबहिं मोहि जाना।।#सकल मुनिन्ह सन बिदा कराई। सीता सहित चले द्वौ भाई।।#अत्रि के आश्रम जब प्रभु गयऊ। सुनत महामुनि हरषित भयऊ।।#पुलकित गात अत्रि उठि धाए। देखि रामु आतुर चलि आए।।#करत दंडवत मुनि उर लाए। प्रेम बारि द्वौ जन अन्हवाए।।#देखि राम छबि नयन जुड़ाने। सादर निज आश्रम तब आने।।#करि पूजा कहि बचन सुहाए। दिए मूल फल प्रभु मन भाए।।"},
			{"seq":"4", "heading":"सोरठा", "data":"प्रभु आसन आसीन भरि लोचन सोभा निरखि।#मुनिबर परम प्रबीन जोरि पानि अस्तुति करत।।3।।"},
			{"seq":"4", "heading":"छंद", "data":"नमामि भक्त वत्सलं। कृपालु शील कोमलं।।#भजामि ते पदांबुजं। अकामिनां स्वधामदं।।#निकाम श्याम सुंदरं। भवाम्बुनाथ मंदरं।।#प्रफुल्ल कंज लोचनं। मदादि दोष मोचनं।।#प्रलंब बाहु विक्रमं। प्रभोऽप्रमेय वैभवं।।#निषंग चाप सायकं। धरं त्रिलोक नायकं।।#दिनेश वंश मंडनं। महेश चाप खंडनं।।#मुनींद्र संत रंजनं। सुरारि वृंद भंजनं।।#मनोज वैरि वंदितं। अजादि देव सेवितं।।#विशुद्ध बोध विग्रहं। समस्त दूषणापहं।।#नमामि इंदिरा पतिं। सुखाकरं सतां गतिं।।#भजे सशक्ति सानुजं। शची पतिं प्रियानुजं।।#त्वदंघ्रि मूल ये नराः। भजंति हीन मत्सरा।।#पतंति नो भवार्णवे। वितर्क वीचि संकुले।।#विविक्त वासिनः सदा। भजंति मुक्तये मुदा।।#निरस्य इंद्रियादिकं। प्रयांति ते गतिं स्वकं।।#तमेकमभ्दुतं प्रभुं। निरीहमीश्वरं विभुं।।#जगद्गुरुं च शाश्वतं। तुरीयमेव केवलं।।#भजामि भाव वल्लभं। कुयोगिनां सुदुर्लभं।।#स्वभक्त कल्प पादपं। समं सुसेव्यमन्वहं।।#अनूप रूप भूपतिं। नतोऽहमुर्विजा पतिं।।#प्रसीद मे नमामि ते। पदाब्ज भक्ति देहि मे।।#पठंति ये स्तवं इदं। नरादरेण ते पदं।।#व्रजंति नात्र संशयं। त्वदीय भक्ति संयुता।।"},
			{"seq":"4", "heading":"दोहा", "data":"बिनती करि मुनि नाइ सिरु कह कर जोरि बहोरि।#चरन सरोरुह नाथ जनि कबहुँ तजै मति मोरि।।4।।"},
			{"seq":"4", "heading":"", "data":""},
			{"seq":"4", "heading":"", "data":""},
			{"seq":"4", "heading":"चौपाई", "data":"अनुसुइया के पद गहि सीता। मिली बहोरि सुसील बिनीता।।#रिषिपतिनी मन सुख अधिकाई। आसिष देइ निकट बैठाई।।#दिब्य बसन भूषन पहिराए। जे नित नूतन अमल सुहाए।।#कह रिषिबधू सरस मृदु बानी। नारिधर्म कछु ब्याज बखानी।।#मातु पिता भ्राता हितकारी। मितप्रद सब सुनु राजकुमारी।।#अमित दानि भर्ता बयदेही। अधम सो नारि जो सेव न तेही।।#धीरज धर्म मित्र अरु नारी। आपद काल परिखिअहिं चारी।।#बृद्ध रोगबस जड़ धनहीना। अधं बधिर क्रोधी अति दीना।।#ऐसेहु पति कर किएँ अपमाना। नारि पाव जमपुर दुख नाना।।#एकइ धर्म एक ब्रत नेमा। कायँ बचन मन पति पद प्रेमा।।#जग पति ब्रता चारि बिधि अहहिं। बेद पुरान संत सब कहहिं।।#उत्तम के अस बस मन माहीं। सपनेहुँ आन पुरुष जग नाहीं।।#मध्यम परपति देखइ कैसें। भ्राता पिता पुत्र निज जैंसें।।#धर्म बिचारि समुझि कुल रहई। सो निकिष्ट त्रिय श्रुति अस कहई।।#बिनु अवसर भय तें रह जोई। जानेहु अधम नारि जग सोई।।#पति बंचक परपति रति करई। रौरव नरक कल्प सत परई।।#छन सुख लागि जनम सत कोटि। दुख न समुझ तेहि सम को खोटी।।#बिनु श्रम नारि परम गति लहई। पतिब्रत धर्म छाड़ि छल गहई।।#पति प्रतिकुल जनम जहँ जाई। बिधवा होई पाई तरुनाई।।"},
			{"seq":"4", "heading":"सोरठा", "data":"सहज अपावनि नारि पति सेवत सुभ गति लहइ।#जसु गावत श्रुति चारि अजहु तुलसिका हरिहि प्रिय।।5क।।#सनु सीता तव नाम सुमिर नारि पतिब्रत करहि।#तोहि प्रानप्रिय राम कहिउँ कथा संसार हित।।5ख।।"},
			{"seq":"4", "heading":"", "data":""},
			{"seq":"4", "heading":"", "data":""},
			{"seq":"4", "heading":"चौपाई", "data":"सुनि जानकीं परम सुखु पावा। सादर तासु चरन सिरु नावा।।#तब मुनि सन कह कृपानिधाना। आयसु होइ जाउँ बन आना।।#संतत मो पर कृपा करेहू। सेवक जानि तजेहु जनि नेहू।।#धर्म धुरंधर प्रभु कै बानी। सुनि सप्रेम बोले मुनि ग्यानी।।#जासु कृपा अज सिव सनकादी। चहत सकल परमारथ बादी।।#ते तुम्ह राम अकाम पिआरे। दीन बंधु मृदु बचन उचारे।।#अब जानी मैं श्री चतुराई। भजी तुम्हहि सब देव बिहाई।।#जेहि समान अतिसय नहिं कोई। ता कर सील कस न अस होई।।#केहि बिधि कहौं जाहु अब स्वामी। कहहु नाथ तुम्ह अंतरजामी।।#अस कहि प्रभु बिलोकि मुनि धीरा। लोचन जल बह पुलक सरीरा।।"},
			{"seq":"4", "heading":"छंद", "data":"तन पुलक निर्भर प्रेम पुरन नयन मुख पंकज दिए।#मन ग्यान गुन गोतीत प्रभु मैं दीख जप तप का किए।।#जप जोग धर्म समूह तें नर भगति अनुपम पावई।#रधुबीर चरित पुनीत निसि दिन दास तुलसी गावई।।"},
			{"seq":"4", "heading":"सोरठा", "data":"कलिमल समन दमन मन राम सुजस सुखमूल।#सादर सुनहि जे तिन्ह पर राम रहहिं अनुकूल।।6(क)।।"},
			{"seq":"4", "heading":"दोहा", "data":"कठिन काल मल कोस धर्म न ग्यान न जोग जप।#परिहरि सकल भरोस रामहि भजहिं ते चतुर नर।।6(ख)।।"},
			{"seq":"4", "heading":"चौपाई", "data":"मुनि पद कमल नाइ करि सीसा। चले बनहि सुर नर मुनि ईसा।।#आगे राम अनुज पुनि पाछें। मुनि बर बेष बने अति काछें।।#उमय बीच श्री सोहइ कैसी। ब्रह्म जीव बिच माया जैसी।।#सरिता बन गिरि अवघट घाटा। पति पहिचानी देहिं बर बाटा।।#जहँ जहँ जाहि देव रघुराया। करहिं मेध तहँ तहँ नभ छाया।।#मिला असुर बिराध मग जाता। आवतहीं रघुवीर निपाता।।#तुरतहिं रुचिर रूप तेहिं पावा। देखि दुखी निज धाम पठावा।।#पुनि आए जहँ मुनि सरभंगा। सुंदर अनुज जानकी संगा।।"},
			{"seq":"4", "heading":"दोहा", "data":"देखी राम मुख पंकज मुनिबर लोचन भृंग।#सादर पान करत अति धन्य जन्म सरभंग।।7।।"},
			{"seq":"4", "heading":"चौपाई", "data":"कह मुनि सुनु रघुबीर कृपाला। संकर मानस राजमराला।।#जात रहेउँ बिरंचि के धामा। सुनेउँ श्रवन बन ऐहहिं रामा।।#चितवत पंथ रहेउँ दिन राती। अब प्रभु देखि जुड़ानी छाती।।#नाथ सकल साधन मैं हीना। कीन्ही कृपा जानि जन दीना।।#सो कछु देव न मोहि निहोरा। निज पन राखेउ जन मन चोरा।।#तब लगि रहहु दीन हित लागी। जब लगि मिलौं तुम्हहि तनु त्यागी।।#जोग जग्य जप तप ब्रत कीन्हा। प्रभु कहँ देइ भगति बर लीन्हा।।#एहि बिधि सर रचि मुनि सरभंगा। बैठे हृदयँ छाड़ि सब संगा।।"},
			{"seq":"4", "heading":"दोहा", "data":"सीता अनुज समेत प्रभु नील जलद तनु स्याम।#मम हियँ बसहु निरंतर सगुनरुप श्रीराम।।8।।"},
			{"seq":"4", "heading":"चौपाई", "data":"अस कहि जोग अगिनि तनु जारा। राम कृपाँ बैकुंठ सिधारा।।#ताते मुनि हरि लीन न भयऊ। प्रथमहिं भेद भगति बर लयऊ।।#रिषि निकाय मुनिबर गति देखि। सुखी भए निज हृदयँ बिसेषी।।#अस्तुति करहिं सकल मुनि बृंदा। जयति प्रनत हित करुना कंदा।।#पुनि रघुनाथ चले बन आगे। मुनिबर बृंद बिपुल सँग लागे।।#अस्थि समूह देखि रघुराया। पूछी मुनिन्ह लागि अति दाया।।#जानतहुँ पूछिअ कस स्वामी। सबदरसी तुम्ह अंतरजामी।।#निसिचर निकर सकल मुनि खाए। सुनि रघुबीर नयन जल छाए।।"},
			{"seq":"4", "heading":"दोहा", "data":"निसिचर हीन करउँ महि भुज उठाइ पन कीन्ह।#सकल मुनिन्ह के आश्रमन्हि जाइ जाइ सुख दीन्ह।।9।।"},
			{"seq":"4", "heading":"", "data":""},
			{"seq":"4", "heading":"", "data":""},
			{"seq":"4", "heading":"चौपाई", "data":"मुनि अगस्ति कर सिष्य सुजाना। नाम सुतीछन रति भगवाना।।#मन क्रम बचन राम पद सेवक। सपनेहुँ आन भरोस न देवक।।#प्रभु आगवनु श्रवन सुनि पावा। करत मनोरथ आतुर धावा।।#हे बिधि दीनबंधु रघुराया। मो से सठ पर करिहहिं दाया।।#सहित अनुज मोहि राम गोसाई। मिलिहहिं निज सेवक की नाई।।#मोरे जियँ भरोस दृढ़ नाहीं। भगति बिरति न ग्यान मन माहीं।।#नहिं सतसंग जोग जप जागा। नहिं दृढ़ चरन कमल अनुरागा।।#एक बानि करुनानिधान की। सो प्रिय जाकें गति न आन की।।#होइहैं सुफल आजु मम लोचन। देखि बदन पंकज भव मोचन।।#निर्भर प्रेम मगन मुनि ग्यानी। कहि न जाइ सो दसा भवानी।।#दिसि अरु बिदिसि पंथ नहिं सूझा। को मैं चलेउँ कहाँ नहिं बूझा।।#कबहुँक फिरि पाछें पुनि जाई। कबहुँक नृत्य करइ गुन गाई।।#अबिरल प्रेम भगति मुनि पाई। प्रभु देखैं तरु ओट लुकाई।।#अतिसय प्रीति देखि रघुबीरा। प्रगटे हृदयँ हरन भव भीरा।।#मुनि मग माझ अचल होइ बैसा। पुलक सरीर पनस फल जैसा।।#तब रघुनाथ निकट चलि आए। देखि दसा निज जन मन भाए।।#मुनिहि राम बहु भाँति जगावा। जाग न ध्यानजनित सुख पावा।।#भूप रूप तब राम दुरावा। हृदयँ चतुर्भुज रूप देखावा।।#मुनि अकुलाइ उठा तब कैसें। बिकल हीन मनि फनि बर जैसें।।#आगें देखि राम तन स्यामा। सीता अनुज सहित सुख धामा।।#परेउ लकुट इव चरनन्हि लागी। प्रेम मगन मुनिबर बड़भागी।।#भुज बिसाल गहि लिए उठाई। परम प्रीति राखे उर लाई।।#मुनिहि मिलत अस सोह कृपाला। कनक तरुहि जनु भेंट तमाला।।#राम बदनु बिलोक मुनि ठाढ़ा। मानहुँ चित्र माझ लिखि काढ़ा।।"},
			{"seq":"4", "heading":"दोहा", "data":"तब मुनि हृदयँ धीर धीर गहि पद बारहिं बार।#निज आश्रम प्रभु आनि करि पूजा बिबिध प्रकार।।10।।"},
			{"seq":"4", "heading":"", "data":""},
			{"seq":"4", "heading":"", "data":""},
			{"seq":"4", "heading":"चौपाई", "data":"कह मुनि प्रभु सुनु बिनती मोरी। अस्तुति करौं कवन बिधि तोरी।।#महिमा अमित मोरि मति थोरी। रबि सन्मुख खद्योत अँजोरी।।#श्याम तामरस दाम शरीरं। जटा मुकुट परिधन मुनिचीरं।।#पाणि चाप शर कटि तूणीरं। नौमि निरंतर श्रीरघुवीरं।।#मोह विपिन घन दहन कृशानुः। संत सरोरुह कानन भानुः।।#निशिचर करि वरूथ मृगराजः। त्रातु सदा नो भव खग बाजः।।#अरुण नयन राजीव सुवेशं। सीता नयन चकोर निशेशं।।#हर ह्रदि मानस बाल मरालं। नौमि राम उर बाहु विशालं।।#संशय सर्प ग्रसन उरगादः। शमन सुकर्कश तर्क विषादः।।#भव भंजन रंजन सुर यूथः। त्रातु सदा नो कृपा वरूथः।।#निर्गुण सगुण विषम सम रूपं। ज्ञान गिरा गोतीतमनूपं।।#अमलमखिलमनवद्यमपारं। नौमि राम भंजन महि भारं।।#भक्त कल्पपादप आरामः। तर्जन क्रोध लोभ मद कामः।।#अति नागर भव सागर सेतुः। त्रातु सदा दिनकर कुल केतुः।।#अतुलित भुज प्रताप बल धामः। कलि मल विपुल विभंजन नामः।।#धर्म वर्म नर्मद गुण ग्रामः। संतत शं तनोतु मम रामः।।#जदपि बिरज ब्यापक अबिनासी। सब के हृदयँ निरंतर बासी।।#तदपि अनुज श्री सहित खरारी। बसतु मनसि मम काननचारी।।#जे जानहिं ते जानहुँ स्वामी। सगुन अगुन उर अंतरजामी।।#जो कोसल पति राजिव नयना। करउ सो राम हृदय मम अयना।।#अस अभिमान जाइ जनि भोरे। मैं सेवक रघुपति पति मोरे।।#सुनि मुनि बचन राम मन भाए। बहुरि हरषि मुनिबर उर लाए।।#परम प्रसन्न जानु मुनि मोही। जो बर मागहु देउ सो तोही।।#मुनि कह मै बर कबहुँ न जाचा। समुझि न परइ झूठ का साचा।।#तुम्हहि नीक लागै रघुराई। सो मोहि देहु दास सुखदाई।।#अबिरल भगति बिरति बिग्याना। होहु सकल गुन ग्यान निधाना।।#प्रभु जो दीन्ह सो बरु मैं पावा। अब सो देहु मोहि जो भावा।।"},
			{"seq":"4", "heading":"दोहा", "data":"अनुज जानकी सहित प्रभु चाप बान धर राम।#मम हिय गगन इंदु इव बसहु सदा निहकाम।।11।।"},
			{"seq":"4", "heading":"", "data":""},
			{"seq":"4", "heading":"", "data":""},
			{"seq":"4", "heading":"चौपाई", "data":"एवमस्तु करि रमानिवासा। हरषि चले कुभंज रिषि पासा।।#बहुत दिवस गुर दरसन पाएँ। भए मोहि एहिं आश्रम आएँ।।#अब प्रभु संग जाउँ गुर पाहीं। तुम्ह कहँ नाथ निहोरा नाहीं।।#देखि कृपानिधि मुनि चतुराई। लिए संग बिहसै द्वौ भाई।।#पंथ कहत निज भगति अनूपा। मुनि आश्रम पहुँचे सुरभूपा।।#तुरत सुतीछन गुर पहिं गयऊ। करि दंडवत कहत अस भयऊ।।#नाथ कौसलाधीस कुमारा। आए मिलन जगत आधारा।।#राम अनुज समेत बैदेही। निसि दिनु देव जपत हहु जेही।।#सुनत अगस्ति तुरत उठि धाए। हरि बिलोकि लोचन जल छाए।।#मुनि पद कमल परे द्वौ भाई। रिषि अति प्रीति लिए उर लाई।।#सादर कुसल पूछि मुनि ग्यानी। आसन बर बैठारे आनी।।#पुनि करि बहु प्रकार प्रभु पूजा। मोहि सम भाग्यवंत नहिं दूजा।।#जहँ लगि रहे अपर मुनि बृंदा। हरषे सब बिलोकि सुखकंदा।।"},
			{"seq":"4", "heading":"दोहा", "data":"मुनि समूह महँ बैठे सन्मुख सब की ओर।#सरद इंदु तन चितवत मानहुँ निकर चकोर।।12।।"},
			{"seq":"4", "heading":"", "data":""},
			{"seq":"4", "heading":"", "data":""},
			{"seq":"4", "heading":"चौपाई", "data":"तब रघुबीर कहा मुनि पाहीं। तुम्ह सन प्रभु दुराव कछु नाही।।#तुम्ह जानहु जेहि कारन आयउँ। ताते तात न कहि समुझायउँ।।#अब सो मंत्र देहु प्रभु मोही। जेहि प्रकार मारौं मुनिद्रोही।।#मुनि मुसकाने सुनि प्रभु बानी। पूछेहु नाथ मोहि का जानी।।#तुम्हरेइँ भजन प्रभाव अघारी। जानउँ महिमा कछुक तुम्हारी।।#ऊमरि तरु बिसाल तव माया। फल ब्रह्मांड अनेक निकाया।।#जीव चराचर जंतु समाना। भीतर बसहि न जानहिं आना।।#ते फल भच्छक कठिन कराला। तव भयँ डरत सदा सोउ काला।।#ते तुम्ह सकल लोकपति साईं। पूँछेहु मोहि मनुज की नाईं।।#यह बर मागउँ कृपानिकेता। बसहु हृदयँ श्री अनुज समेता।।#अबिरल भगति बिरति सतसंगा। चरन सरोरुह प्रीति अभंगा।।#जद्यपि ब्रह्म अखंड अनंता। अनुभव गम्य भजहिं जेहि संता।।#अस तव रूप बखानउँ जानउँ। फिरि फिरि सगुन ब्रह्म रति मानउँ।।#संतत दासन्ह देहु बड़ाई। तातें मोहि पूँछेहु रघुराई।।#है प्रभु परम मनोहर ठाऊँ। पावन पंचबटी तेहि नाऊँ।।#दंडक बन पुनीत प्रभु करहू। उग्र साप मुनिबर कर हरहू।।#बास करहु तहँ रघुकुल राया। कीजे सकल मुनिन्ह पर दाया।।#चले राम मुनि आयसु पाई। तुरतहिं पंचबटी निअराई।।"},
			{"seq":"4", "heading":"दोहा", "data":"गीधराज सैं भैंट भइ बहु बिधि प्रीति बढ़ाइ।।#गोदावरी निकट प्रभु रहे परन गृह छाइ।।13।।"},
			{"seq":"4", "heading":"", "data":""},
			{"seq":"4", "heading":"", "data":""},
			{"seq":"4", "heading":"चौपाई", "data":"जब ते राम कीन्ह तहँ बासा। सुखी भए मुनि बीती त्रासा।।#गिरि बन नदीं ताल छबि छाए। दिन दिन प्रति अति हौहिं सुहाए।।#खग मृग बृंद अनंदित रहहीं। मधुप मधुर गंजत छबि लहहीं।।#सो बन बरनि न सक अहिराजा। जहाँ प्रगट रघुबीर बिराजा।।#एक बार प्रभु सुख आसीना। लछिमन बचन कहे छलहीना।।#सुर नर मुनि सचराचर साईं। मैं पूछउँ निज प्रभु की नाई।।#मोहि समुझाइ कहहु सोइ देवा। सब तजि करौं चरन रज सेवा।।#कहहु ग्यान बिराग अरु माया। कहहु सो भगति करहु जेहिं दाया।।"},
			{"seq":"4", "heading":"दोहा", "data":"ईस्वर जीव भेद प्रभु सकल कहौ समुझाइ।।#जातें होइ चरन रति सोक मोह भ्रम जाइ।।14।।"},
			{"seq":"4", "heading":"चौपाई", "data":"थोरेहि महँ सब कहउँ बुझाई। सुनहु तात मति मन चित लाई।।#मैं अरु मोर तोर तैं माया। जेहिं बस कीन्हे जीव निकाया।।#गो गोचर जहँ लगि मन जाई। सो सब माया जानेहु भाई।।#तेहि कर भेद सुनहु तुम्ह सोऊ। बिद्या अपर अबिद्या दोऊ।।#एक दुष्ट अतिसय दुखरूपा। जा बस जीव परा भवकूपा।।#एक रचइ जग गुन बस जाकें। प्रभु प्रेरित नहिं निज बल ताकें।।#ग्यान मान जहँ एकउ नाहीं। देख ब्रह्म समान सब माही।।#कहिअ तात सो परम बिरागी। तृन सम सिद्धि तीनि गुन त्यागी।।"},
			{"seq":"4", "heading":"दोहा", "data":"माया ईस न आपु कहुँ जान कहिअ सो जीव।#बंध मोच्छ प्रद सर्बपर माया प्रेरक सीव।।15।।"},
			{"seq":"4", "heading":"चौपाई", "data":"धर्म तें बिरति जोग तें ग्याना। ग्यान मोच्छप्रद बेद बखाना।।#जातें बेगि द्रवउँ मैं भाई। सो मम भगति भगत सुखदाई।।#सो सुतंत्र अवलंब न आना। तेहि आधीन ग्यान बिग्याना।।#भगति तात अनुपम सुखमूला। मिलइ जो संत होइँ अनुकूला।।#भगति कि साधन कहउँ बखानी। सुगम पंथ मोहि पावहिं प्रानी।।#प्रथमहिं बिप्र चरन अति प्रीती। निज निज कर्म निरत श्रुति रीती।।#एहि कर फल पुनि बिषय बिरागा। तब मम धर्म उपज अनुरागा।।#श्रवनादिक नव भक्ति दृढ़ाहीं। मम लीला रति अति मन माहीं।।#संत चरन पंकज अति प्रेमा। मन क्रम बचन भजन दृढ़ नेमा।।#गुरु पितु मातु बंधु पति देवा। सब मोहि कहँ जाने दृढ़ सेवा।।#मम गुन गावत पुलक सरीरा। गदगद गिरा नयन बह नीरा।।#काम आदि मद दंभ न जाकें। तात निरंतर बस मैं ताकें।।"},
			{"seq":"4", "heading":"दोहा", "data":"बचन कर्म मन मोरि गति भजनु करहिं निःकाम।।#तिन्ह के हृदय कमल महुँ करउँ सदा बिश्राम।।16।।"},
			{"seq":"4", "heading":"", "data":""},
			{"seq":"4", "heading":"", "data":""},
			{"seq":"4", "heading":"चौपाई", "data":"भगति जोग सुनि अति सुख पावा। लछिमन प्रभु चरनन्हि सिरु नावा।।#एहि बिधि गए कछुक दिन बीती। कहत बिराग ग्यान गुन नीती।।#सूपनखा रावन कै बहिनी। दुष्ट हृदय दारुन जस अहिनी।।#पंचबटी सो गइ एक बारा। देखि बिकल भइ जुगल कुमारा।।#भ्राता पिता पुत्र उरगारी। पुरुष मनोहर निरखत नारी।।#होइ बिकल सक मनहि न रोकी। जिमि रबिमनि द्रव रबिहि बिलोकी।।#रुचिर रुप धरि प्रभु पहिं जाई। बोली बचन बहुत मुसुकाई।।#तुम्ह सम पुरुष न मो सम नारी। यह सँजोग बिधि रचा बिचारी।।#मम अनुरूप पुरुष जग माहीं। देखेउँ खोजि लोक तिहु नाहीं।।#ताते अब लगि रहिउँ कुमारी। मनु माना कछु तुम्हहि निहारी।।#सीतहि चितइ कही प्रभु बाता। अहइ कुआर मोर लघु भ्राता।।#गइ लछिमन रिपु भगिनी जानी। प्रभु बिलोकि बोले मृदु बानी।।#सुंदरि सुनु मैं उन्ह कर दासा। पराधीन नहिं तोर सुपासा।।#प्रभु समर्थ कोसलपुर राजा। जो कछु करहिं उनहि सब छाजा।।#सेवक सुख चह मान भिखारी। ब्यसनी धन सुभ गति बिभिचारी।।#लोभी जसु चह चार गुमानी। नभ दुहि दूध चहत ए प्रानी।।#पुनि फिरि राम निकट सो आई। प्रभु लछिमन पहिं बहुरि पठाई।।#लछिमन कहा तोहि सो बरई। जो तृन तोरि लाज परिहरई।।#तब खिसिआनि राम पहिं गई। रूप भयंकर प्रगटत भई।।#सीतहि सभय देखि रघुराई। कहा अनुज सन सयन बुझाई।।"},
			{"seq":"4", "heading":"दोहा", "data":"लछिमन अति लाघवँ सो नाक कान बिनु कीन्हि।#ताके कर रावन कहँ मनौ चुनौती दीन्हि।।17।।"},
			{"seq":"4", "heading":"", "data":""},
			{"seq":"4", "heading":"", "data":""},
			{"seq":"4", "heading":"चौपाई", "data":"नाक कान बिनु भइ बिकरारा। जनु स्त्रव सैल गैरु कै धारा।।#खर दूषन पहिं गइ बिलपाता। धिग धिग तव पौरुष बल भ्राता।।#तेहि पूछा सब कहेसि बुझाई। जातुधान सुनि सेन बनाई।।#धाए निसिचर निकर बरूथा। जनु सपच्छ कज्जल गिरि जूथा।।#नाना बाहन नानाकारा। नानायुध धर घोर अपारा।।#सुपनखा आगें करि लीनी। असुभ रूप श्रुति नासा हीनी।।#असगुन अमित होहिं भयकारी। गनहिं न मृत्यु बिबस सब झारी।।#गर्जहि तर्जहिं गगन उड़ाहीं। देखि कटकु भट अति हरषाहीं।।#कोउ कह जिअत धरहु द्वौ भाई। धरि मारहु तिय लेहु छड़ाई।।#धूरि पूरि नभ मंडल रहा। राम बोलाइ अनुज सन कहा।।#लै जानकिहि जाहु गिरि कंदर। आवा निसिचर कटकु भयंकर।।#रहेहु सजग सुनि प्रभु कै बानी। चले सहित श्री सर धनु पानी।।#देखि राम रिपुदल चलि आवा। बिहसि कठिन कोदंड चढ़ावा।।"},
			{"seq":"4", "heading":"छंद", "data":"कोदंड कठिन चढ़ाइ सिर जट जूट बाँधत सोह क्यों।#मरकत सयल पर लरत दामिनि कोटि सों जुग भुजग ज्यों।।#कटि कसि निषंग बिसाल भुज गहि चाप बिसिख सुधारि कै।।#चितवत मनहुँ मृगराज प्रभु गजराज घटा निहारि कै।।"},
			{"seq":"4", "heading":"सोरठा", "data":"आइ गए बगमेल धरहु धरहु धावत सुभट।#जथा बिलोकि अकेल बाल रबिहि घेरत दनुज।।18।।"},
			{"seq":"4", "heading":"", "data":""},
			{"seq":"4", "heading":"चौपाई", "data":"प्रभु बिलोकि सर सकहिं न डारी। थकित भई रजनीचर धारी।।#सचिव बोलि बोले खर दूषन। यह कोउ नृपबालक नर भूषन।।#नाग असुर सुर नर मुनि जेते। देखे जिते हते हम केते।।#हम भरि जन्म सुनहु सब भाई। देखी नहिं असि सुंदरताई।।#जद्यपि भगिनी कीन्ह कुरूपा। बध लायक नहिं पुरुष अनूपा।।#देहु तुरत निज नारि दुराई। जीअत भवन जाहु द्वौ भाई।।#मोर कहा तुम्ह ताहि सुनावहु। तासु बचन सुनि आतुर आवहु।।#दूतन्ह कहा राम सन जाई। सुनत राम बोले मुसकाई।।#हम छत्री मृगया बन करहीं। तुम्ह से खल मृग खौजत फिरहीं।।#रिपु बलवंत देखि नहिं डरहीं। एक बार कालहु सन लरहीं।।#जद्यपि मनुज दनुज कुल घालक। मुनि पालक खल सालक बालक।।#जौं न होइ बल घर फिरि जाहू। समर बिमुख मैं हतउँ न काहू।।#रन चढ़ि करिअ कपट चतुराई। रिपु पर कृपा परम कदराई।।#दूतन्ह जाइ तुरत सब कहेऊ। सुनि खर दूषन उर अति दहेऊ।।"},
			{"seq":"4", "heading":"दोहा", "data":"सावधान होइ धाए जानि सबल आराति।#लागे बरषन राम पर अस्त्र सस्त्र बहु भाँति।।19(क)।।#तिन्ह के आयुध तिल सम करि काटे रघुबीर।#तानि सरासन श्रवन लगि पुनि छाँड़े निज तीर।।19(ख)।।"},
			{"seq":"4", "heading":"", "data":""},
			{"seq":"4", "heading":"", "data":""},
			{"seq":"4", "heading":"छंद", "data":"तब चले जान बबान कराल। फुंकरत जनु बहु ब्याल।।#कोपेउ समर श्रीराम। चले बिसिख निसित निकाम।।#अवलोकि खरतर तीर। मुरि चले निसिचर बीर।।#भए क्रुद्ध तीनिउ भाइ। जो भागि रन ते जाइ।।#तेहि बधब हम निज पानि। फिरे मरन मन महुँ ठानि।।#आयुध अनेक प्रकार। सनमुख ते करहिं प्रहार।।#रिपु परम कोपे जानि। प्रभु धनुष सर संधानि।।#छाँड़े बिपुल नाराच। लगे कटन बिकट पिसाच।।#उर सीस भुज कर चरन। जहँ तहँ लगे महि परन।।#चिक्करत लागत बान। धर परत कुधर समान।।#भट कटत तन सत खंड। पुनि उठत करि पाषंड।।#नभ उड़त बहु भुज मुंड। बिनु मौलि धावत रुंड।।#खग कंक काक सृगाल। कटकटहिं कठिन कराल।।"},
			{"seq":"4", "heading":"छंद", "data":"कटकटहिं ज़ंबुक भूत प्रेत पिसाच खर्पर संचहीं।#बेताल बीर कपाल ताल बजाइ जोगिनि नंचहीं।।#रघुबीर बान प्रचंड खंडहिं भटन्ह के उर भुज सिरा।#जहँ तहँ परहिं उठि लरहिं धर धरु धरु करहिं भयकर गिरा।।#अंतावरीं गहि उड़त गीध पिसाच कर गहि धावहीं।।#संग्राम पुर बासी मनहुँ बहु बाल गुड़ी उड़ावहीं।।#मारे पछारे उर बिदारे बिपुल भट कहँरत परे।#अवलोकि निज दल बिकल भट तिसिरादि खर दूषन फिरे।।#सर सक्ति तोमर परसु सूल कृपान एकहि बारहीं।#करि कोप श्रीरघुबीर पर अगनित निसाचर डारहीं।।#प्रभु निमिष महुँ रिपु सर निवारि पचारि डारे सायका।#दस दस बिसिख उर माझ मारे सकल निसिचर नायका।।#महि परत उठि भट भिरत मरत न करत माया अति घनी।#सुर डरत चौदह सहस प्रेत बिलोकि एक अवध धनी।।#सुर मुनि सभय प्रभु देखि मायानाथ अति कौतुक कर् यो।#देखहि परसपर राम करि संग्राम रिपुदल लरि मर् यो।।"},
			{"seq":"4", "heading":"दोहा", "data":"राम राम कहि तनु तजहिं पावहिं पद निर्बान।#करि उपाय रिपु मारे छन महुँ कृपानिधान।।20(क)।।#हरषित बरषहिं सुमन सुर बाजहिं गगन निसान।#अस्तुति करि करि सब चले सोभित बिबिध बिमान।।20(ख)।।"},
			{"seq":"4", "heading":"", "data":""},
			{"seq":"4", "heading":"चौपाई", "data":"जब रघुनाथ समर रिपु जीते। सुर नर मुनि सब के भय बीते।।#तब लछिमन सीतहि लै आए। प्रभु पद परत हरषि उर लाए।#सीता चितव स्याम मृदु गाता। परम प्रेम लोचन न अघाता।।#पंचवटीं बसि श्रीरघुनायक। करत चरित सुर मुनि सुखदायक।।#धुआँ देखि खरदूषन केरा। जाइ सुपनखाँ रावन प्रेरा।।#बोलि बचन क्रोध करि भारी। देस कोस कै सुरति बिसारी।।#करसि पान सोवसि दिनु राती। सुधि नहिं तव सिर पर आराती।।#राज नीति बिनु धन बिनु धर्मा। हरिहि समर्पे बिनु सतकर्मा।।#बिद्या बिनु बिबेक उपजाएँ। श्रम फल पढ़े किएँ अरु पाएँ।।#संग ते जती कुमंत्र ते राजा। मान ते ग्यान पान तें लाजा।।#प्रीति प्रनय बिनु मद ते गुनी। नासहि बेगि नीति अस सुनी।।"},
			{"seq":"4", "heading":"सोरठा", "data":"रिपु रुज पावक पाप प्रभु अहि गनिअ न छोट करि।#अस कहि बिबिध बिलाप करि लागी रोदन करन।।21(क)।।"},
			{"seq":"4", "heading":"दोहा", "data":"सभा माझ परि ब्याकुल बहु प्रकार कह रोइ।#तोहि जिअत दसकंधर मोरि कि असि गति होइ।।21(ख)।।"},
			{"seq":"4", "heading":"", "data":""},
			{"seq":"4", "heading":"चौपाई", "data":"सुनत सभासद उठे अकुलाई। समुझाई गहि बाहँ उठाई।।#कह लंकेस कहसि निज बाता। केँइँ तव नासा कान निपाता।।#अवध नृपति दसरथ के जाए। पुरुष सिंघ बन खेलन आए।।#समुझि परी मोहि उन्ह कै करनी। रहित निसाचर करिहहिं धरनी।।#जिन्ह कर भुजबल पाइ दसानन। अभय भए बिचरत मुनि कानन।।#देखत बालक काल समाना। परम धीर धन्वी गुन नाना।।#अतुलित बल प्रताप द्वौ भ्राता। खल बध रत सुर मुनि सुखदाता।।#सोभाधाम राम अस नामा। तिन्ह के संग नारि एक स्यामा।।#रुप रासि बिधि नारि सँवारी। रति सत कोटि तासु बलिहारी।।#तासु अनुज काटे श्रुति नासा। सुनि तव भगिनि करहिं परिहासा।।#खर दूषन सुनि लगे पुकारा। छन महुँ सकल कटक उन्ह मारा।।#खर दूषन तिसिरा कर घाता। सुनि दससीस जरे सब गाता।।"},
			{"seq":"4", "heading":"दोहा", "data":"सुपनखहि समुझाइ करि बल बोलेसि बहु भाँति।#गयउ भवन अति सोचबस नीद परइ नहिं राति।।22।।"},
			{"seq":"4", "heading":"चौपाई", "data":"सुर नर असुर नाग खग माहीं। मोरे अनुचर कहँ कोउ नाहीं।।#खर दूषन मोहि सम बलवंता। तिन्हहि को मारइ बिनु भगवंता।।#सुर रंजन भंजन महि भारा। जौं भगवंत लीन्ह अवतारा।।#तौ मै जाइ बैरु हठि करऊँ। प्रभु सर प्रान तजें भव तरऊँ।।#होइहि भजनु न तामस देहा। मन क्रम बचन मंत्र दृढ़ एहा।।#जौं नररुप भूपसुत कोऊ। हरिहउँ नारि जीति रन दोऊ।।#चला अकेल जान चढि तहवाँ। बस मारीच सिंधु तट जहवाँ।।#इहाँ राम जसि जुगुति बनाई। सुनहु उमा सो कथा सुहाई।।"},
			{"seq":"4", "heading":"दोहा", "data":"लछिमन गए बनहिं जब लेन मूल फल कंद।#जनकसुता सन बोले बिहसि कृपा सुख बृंद।। 23।।"},
			{"seq":"4", "heading":"चौपाई", "data":"सुनहु प्रिया ब्रत रुचिर सुसीला। मैं कछु करबि ललित नरलीला।।#तुम्ह पावक महुँ करहु निवासा। जौ लगि करौं निसाचर नासा।।#जबहिं राम सब कहा बखानी। प्रभु पद धरि हियँ अनल समानी।।#निज प्रतिबिंब राखि तहँ सीता। तैसइ सील रुप सुबिनीता।।#लछिमनहूँ यह मरमु न जाना। जो कछु चरित रचा भगवाना।।#दसमुख गयउ जहाँ मारीचा। नाइ माथ स्वारथ रत नीचा।।#नवनि नीच कै अति दुखदाई। जिमि अंकुस धनु उरग बिलाई।।#भयदायक खल कै प्रिय बानी। जिमि अकाल के कुसुम भवानी।।"},
			{"seq":"4", "heading":"दोहा", "data":"करि पूजा मारीच तब सादर पूछी बात।#कवन हेतु मन ब्यग्र अति अकसर आयहु तात।।24।।"},
			{"seq":"4", "heading":"चौपाई", "data":"दसमुख सकल कथा तेहि आगें। कही सहित अभिमान अभागें।।#होहु कपट मृग तुम्ह छलकारी। जेहि बिधि हरि आनौ नृपनारी।।#तेहिं पुनि कहा सुनहु दससीसा। ते नररुप चराचर ईसा।।#तासों तात बयरु नहिं कीजे। मारें मरिअ जिआएँ जीजै।।#मुनि मख राखन गयउ कुमारा। बिनु फर सर रघुपति मोहि मारा।।#सत जोजन आयउँ छन माहीं। तिन्ह सन बयरु किएँ भल नाहीं।।#भइ मम कीट भृंग की नाई। जहँ तहँ मैं देखउँ दोउ भाई।।#जौं नर तात तदपि अति सूरा। तिन्हहि बिरोधि न आइहि पूरा।।"},
			{"seq":"4", "heading":"दोहा", "data":"जेहिं ताड़का सुबाहु हति खंडेउ हर कोदंड।।#खर दूषन तिसिरा बधेउ मनुज कि अस बरिबंड।।25।।"},
			{"seq":"4", "heading":"चौपाई", "data":"जाहु भवन कुल कुसल बिचारी। सुनत जरा दीन्हिसि बहु गारी।।#गुरु जिमि मूढ़ करसि मम बोधा। कहु जग मोहि समान को जोधा।।#तब मारीच हृदयँ अनुमाना। नवहि बिरोधें नहिं कल्याना।।#सस्त्री मर्मी प्रभु सठ धनी। बैद बंदि कबि भानस गुनी।।#उभय भाँति देखा निज मरना। तब ताकिसि रघुनायक सरना।।#उतरु देत मोहि बधब अभागें। कस न मरौं रघुपति सर लागें।।#अस जियँ जानि दसानन संगा। चला राम पद प्रेम अभंगा।।#मन अति हरष जनाव न तेही। आजु देखिहउँ परम सनेही।।"},
			{"seq":"4", "heading":"छंद", "data":"निज परम प्रीतम देखि लोचन सुफल करि सुख पाइहौं।#श्री सहित अनुज समेत कृपानिकेत पद मन लाइहौं।।#निर्बान दायक क्रोध जा कर भगति अबसहि बसकरी।#निज पानि सर संधानि सो मोहि बधिहि सुखसागर हरी।।"},
			{"seq":"4", "heading":"दोहा", "data":"मम पाछें धर धावत धरें सरासन बान।#फिरि फिरि प्रभुहि बिलोकिहउँ धन्य न मो सम आन।।26।।"},
			{"seq":"4", "heading":"", "data":""},
			{"seq":"4", "heading":"चौपाई", "data":"तेहि बन निकट दसानन गयऊ। तब मारीच कपटमृग भयऊ।।#अति बिचित्र कछु बरनि न जाई। कनक देह मनि रचित बनाई।।#सीता परम रुचिर मृग देखा। अंग अंग सुमनोहर बेषा।।#सुनहु देव रघुबीर कृपाला। एहि मृग कर अति सुंदर छाला।।#सत्यसंध प्रभु बधि करि एही। आनहु चर्म कहति बैदेही।।#तब रघुपति जानत सब कारन। उठे हरषि सुर काजु सँवारन।।#मृग बिलोकि कटि परिकर बाँधा। करतल चाप रुचिर सर साँधा।।#प्रभु लछिमनिहि कहा समुझाई। फिरत बिपिन निसिचर बहु भाई।।#सीता केरि करेहु रखवारी। बुधि बिबेक बल समय बिचारी।।#प्रभुहि बिलोकि चला मृग भाजी। धाए रामु सरासन साजी।।#निगम नेति सिव ध्यान न पावा। मायामृग पाछें सो धावा।।#कबहुँ निकट पुनि दूरि पराई। कबहुँक प्रगटइ कबहुँ छपाई।।#प्रगटत दुरत करत छल भूरी। एहि बिधि प्रभुहि गयउ लै दूरी।।#तब तकि राम कठिन सर मारा। धरनि परेउ करि घोर पुकारा।।#लछिमन कर प्रथमहिं लै नामा। पाछें सुमिरेसि मन महुँ रामा।।#प्रान तजत प्रगटेसि निज देहा। सुमिरेसि रामु समेत सनेहा।।#अंतर प्रेम तासु पहिचाना। मुनि दुर्लभ गति दीन्हि सुजाना।।"},
			{"seq":"4", "heading":"दोहा", "data":"बिपुल सुमन सुर बरषहिं गावहिं प्रभु गुन गाथ।#निज पद दीन्ह असुर कहुँ दीनबंधु रघुनाथ।।27।।"},
			{"seq":"4", "heading":"चौपाई", "data":"खल बधि तुरत फिरे रघुबीरा। सोह चाप कर कटि तूनीरा।।#आरत गिरा सुनी जब सीता। कह लछिमन सन परम सभीता।।#जाहु बेगि संकट अति भ्राता। लछिमन बिहसि कहा सुनु माता।।#भृकुटि बिलास सृष्टि लय होई। सपनेहुँ संकट परइ कि सोई।।#मरम बचन जब सीता बोला। हरि प्रेरित लछिमन मन डोला।।#बन दिसि देव सौंपि सब काहू। चले जहाँ रावन ससि राहू।।#सून बीच दसकंधर देखा। आवा निकट जती कें बेषा।।#जाकें डर सुर असुर डेराहीं। निसि न नीद दिन अन्न न खाहीं।।#सो दससीस स्वान की नाई। इत उत चितइ चला भड़िहाई।।#इमि कुपंथ पग देत खगेसा। रह न तेज बुधि बल लेसा।।#नाना बिधि करि कथा सुहाई। राजनीति भय प्रीति देखाई।।#कह सीता सुनु जती गोसाईं। बोलेहु बचन दुष्ट की नाईं।।#तब रावन निज रूप देखावा। भई सभय जब नाम सुनावा।।#कह सीता धरि धीरजु गाढ़ा। आइ गयउ प्रभु रहु खल ठाढ़ा।।#जिमि हरिबधुहि छुद्र सस चाहा। भएसि कालबस निसिचर नाहा।।#सुनत बचन दससीस रिसाना। मन महुँ चरन बंदि सुख माना।।"},
			{"seq":"4", "heading":"दोहा", "data":"क्रोधवंत तब रावन लीन्हिसि रथ बैठाइ।#चला गगनपथ आतुर भयँ रथ हाँकि न जाइ।।28।।"},
			{"seq":"4", "heading":"चौपाई", "data":"हा जग एक बीर रघुराया। केहिं अपराध बिसारेहु दाया।।#आरति हरन सरन सुखदायक। हा रघुकुल सरोज दिननायक।।#हा लछिमन तुम्हार नहिं दोसा। सो फलु पायउँ कीन्हेउँ रोसा।।#बिबिध बिलाप करति बैदेही। भूरि कृपा प्रभु दूरि सनेही।।#बिपति मोरि को प्रभुहि सुनावा। पुरोडास चह रासभ खावा।।#सीता कै बिलाप सुनि भारी। भए चराचर जीव दुखारी।।#गीधराज सुनि आरत बानी। रघुकुलतिलक नारि पहिचानी।।#अधम निसाचर लीन्हे जाई। जिमि मलेछ बस कपिला गाई।।#सीते पुत्रि करसि जनि त्रासा। करिहउँ जातुधान कर नासा।।#धावा क्रोधवंत खग कैसें। छूटइ पबि परबत कहुँ जैसे।।#रे रे दुष्ट ठाढ़ किन होही। निर्भय चलेसि न जानेहि मोही।।#आवत देखि कृतांत समाना। फिरि दसकंधर कर अनुमाना।।#की मैनाक कि खगपति होई। मम बल जान सहित पति सोई।।#जाना जरठ जटायू एहा। मम कर तीरथ छाँड़िहि देहा।।#सुनत गीध क्रोधातुर धावा। कह सुनु रावन मोर सिखावा।।#तजि जानकिहि कुसल गृह जाहू। नाहिं त अस होइहि बहुबाहू।।#राम रोष पावक अति घोरा। होइहि सकल सलभ कुल तोरा।।#उतरु न देत दसानन जोधा। तबहिं गीध धावा करि क्रोधा।।#धरि कच बिरथ कीन्ह महि गिरा। सीतहि राखि गीध पुनि फिरा।।#चौचन्ह मारि बिदारेसि देही। दंड एक भइ मुरुछा तेही।।#तब सक्रोध निसिचर खिसिआना। काढ़ेसि परम कराल कृपाना।।#काटेसि पंख परा खग धरनी। सुमिरि राम करि अदभुत करनी।।#सीतहि जानि चढ़ाइ बहोरी। चला उताइल त्रास न थोरी।।#करति बिलाप जाति नभ सीता। ब्याध बिबस जनु मृगी सभीता।।#गिरि पर बैठे कपिन्ह निहारी। कहि हरि नाम दीन्ह पट डारी।।#एहि बिधि सीतहि सो लै गयऊ। बन असोक महँ राखत भयऊ।।"},
			{"seq":"4", "heading":"दोहा", "data":"हारि परा खल बहु बिधि भय अरु प्रीति देखाइ।#तब असोक पादप तर राखिसि जतन कराइ।।29(क)।।"},
			{"seq":"4", "heading":"!! नवान्हपारायण, छठा विश्राम !!", "data":""},
			{"seq":"4", "heading":"", "data":""},
			{"seq":"4", "heading":"दोहा", "data":"जेहि बिधि कपट कुरंग सँग धाइ चले श्रीराम।#सो छबि सीता राखि उर रटति रहति हरिनाम।।29(ख)।।"},
			{"seq":"4", "heading":"चौपाई", "data":"रघुपति अनुजहि आवत देखी। बाहिज चिंता कीन्हि बिसेषी।।#जनकसुता परिहरिहु अकेली। आयहु तात बचन मम पेली।।#निसिचर निकर फिरहिं बन माहीं। मम मन सीता आश्रम नाहीं।।#गहि पद कमल अनुज कर जोरी। कहेउ नाथ कछु मोहि न खोरी।।#अनुज समेत गए प्रभु तहवाँ। गोदावरि तट आश्रम जहवाँ।।#आश्रम देखि जानकी हीना। भए बिकल जस प्राकृत दीना।।#हा गुन खानि जानकी सीता। रूप सील ब्रत नेम पुनीता।।#लछिमन समुझाए बहु भाँती। पूछत चले लता तरु पाँती।।#हे खग मृग हे मधुकर श्रेनी। तुम्ह देखी सीता मृगनैनी।।#खंजन सुक कपोत मृग मीना। मधुप निकर कोकिला प्रबीना।।#कुंद कली दाड़िम दामिनी। कमल सरद ससि अहिभामिनी।।#बरुन पास मनोज धनु हंसा। गज केहरि निज सुनत प्रसंसा।।#श्रीफल कनक कदलि हरषाहीं। नेकु न संक सकुच मन माहीं।।#सुनु जानकी तोहि बिनु आजू। हरषे सकल पाइ जनु राजू।।#किमि सहि जात अनख तोहि पाहीं । प्रिया बेगि प्रगटसि कस नाहीं।।#एहि बिधि खौजत बिलपत स्वामी। मनहुँ महा बिरही अति कामी।।#पूरनकाम राम सुख रासी। मनुज चरित कर अज अबिनासी।।#आगे परा गीधपति देखा। सुमिरत राम चरन जिन्ह रेखा।।"},
			{"seq":"4", "heading":"दोहा", "data":"कर सरोज सिर परसेउ कृपासिंधु रधुबीर।।#निरखि राम छबि धाम मुख बिगत भई सब पीर।।30।।"},
			{"seq":"4", "heading":"", "data":""},
			{"seq":"4", "heading":"चौपाई", "data":"तब कह गीध बचन धरि धीरा । सुनहु राम भंजन भव भीरा।।#नाथ दसानन यह गति कीन्ही। तेहि खल जनकसुता हरि लीन्ही।।#लै दच्छिन दिसि गयउ गोसाई। बिलपति अति कुररी की नाई।।#दरस लागी प्रभु राखेंउँ प्राना। चलन चहत अब कृपानिधाना।।#राम कहा तनु राखहु ताता। मुख मुसकाइ कही तेहिं बाता।।#जा कर नाम मरत मुख आवा। अधमउ मुकुत होई श्रुति गावा।।#सो मम लोचन गोचर आगें। राखौं देह नाथ केहि खाँगेँ।।#जल भरि नयन कहहिँ रघुराई। तात कर्म निज ते गतिं पाई।।#परहित बस जिन्ह के मन माहीँ। तिन्ह कहुँ जग दुर्लभ कछु नाहीँ।।#तनु तजि तात जाहु मम धामा। देउँ काह तुम्ह पूरनकामा।।"},
			{"seq":"4", "heading":"दोहा", "data":"सीता हरन तात जनि कहहु पिता सन जाइ।।#जौँ मैँ राम त कुल सहित कहिहि दसानन आइ।।31।।"},
			{"seq":"4", "heading":"", "data":""},
			{"seq":"4", "heading":"", "data":""},
			{"seq":"4", "heading":"चौपाई", "data":"गीध देह तजि धरि हरि रुपा। भूषन बहु पट पीत अनूपा।।#स्याम गात बिसाल भुज चारी। अस्तुति करत नयन भरि बारी।।"},
			{"seq":"4", "heading":"छंद", "data":"जय राम रूप अनूप निर्गुन सगुन गुन प्रेरक सही।#दससीस बाहु प्रचंड खंडन चंड सर मंडन मही।।#पाथोद गात सरोज मुख राजीव आयत लोचनं।#नित नौमि रामु कृपाल बाहु बिसाल भव भय मोचनं।।1।।#बलमप्रमेयमनादिमजमब्यक्तमेकमगोचरं।#गोबिंद गोपर द्वंद्वहर बिग्यानघन धरनीधरं।।#जे राम मंत्र जपंत संत अनंत जन मन रंजनं।#नित नौमि राम अकाम प्रिय कामादि खल दल गंजनं।।2।।#जेहि श्रुति निरंजन ब्रह्म ब्यापक बिरज अज कहि गावहीं।।#करि ध्यान ग्यान बिराग जोग अनेक मुनि जेहि पावहीं।।#सो प्रगट करुना कंद सोभा बृंद अग जग मोहई।#मम हृदय पंकज भृंग अंग अनंग बहु छबि सोहई।।3।।#जो अगम सुगम सुभाव निर्मल असम सम सीतल सदा।#पस्यंति जं जोगी जतन करि करत मन गो बस सदा।।#सो राम रमा निवास संतत दास बस त्रिभुवन धनी।#मम उर बसउ सो समन संसृति जासु कीरति पावनी।।4।।"},
			{"seq":"4", "heading":"दोहा", "data":"अबिरल भगति मागि बर गीध गयउ हरिधाम।#तेहि की क्रिया जथोचित निज कर कीन्ही राम।।32।।"},
			{"seq":"4", "heading":"", "data":""},
			{"seq":"4", "heading":"चौपाई", "data":"कोमल चित अति दीनदयाला। कारन बिनु रघुनाथ कृपाला।।#गीध अधम खग आमिष भोगी। गति दीन्हि जो जाचत जोगी।।#सुनहु उमा ते लोग अभागी। हरि तजि होहिं बिषय अनुरागी।।#पुनि सीतहि खोजत द्वौ भाई। चले बिलोकत बन बहुताई।।#संकुल लता बिटप घन कानन। बहु खग मृग तहँ गज पंचानन।।#आवत पंथ कबंध निपाता। तेहिं सब कही साप कै बाता।।#दुरबासा मोहि दीन्ही सापा। प्रभु पद पेखि मिटा सो पापा।।#सुनु गंधर्ब कहउँ मै तोही। मोहि न सोहाइ ब्रह्मकुल द्रोही।।"},
			{"seq":"4", "heading":"दोहा", "data":"मन क्रम बचन कपट तजि जो कर भूसुर सेव।#मोहि समेत बिरंचि सिव बस ताकें सब देव।।33।।"},
			{"seq":"4", "heading":"चौपाई", "data":"सापत ताड़त परुष कहंता। बिप्र पूज्य अस गावहिं संता।।#पूजिअ बिप्र सील गुन हीना। सूद्र न गुन गन ग्यान प्रबीना।।#कहि निज धर्म ताहि समुझावा। निज पद प्रीति देखि मन भावा।।#रघुपति चरन कमल सिरु नाई। गयउ गगन आपनि गति पाई।।#ताहि देइ गति राम उदारा। सबरी कें आश्रम पगु धारा।।#सबरी देखि राम गृहँ आए। मुनि के बचन समुझि जियँ भाए।।#सरसिज लोचन बाहु बिसाला। जटा मुकुट सिर उर बनमाला।।#स्याम गौर सुंदर दोउ भाई। सबरी परी चरन लपटाई।।#प्रेम मगन मुख बचन न आवा। पुनि पुनि पद सरोज सिर नावा।।#सादर जल लै चरन पखारे। पुनि सुंदर आसन बैठारे।।"},
			{"seq":"4", "heading":"दोहा", "data":"कंद मूल फल सुरस अति दिए राम कहुँ आनि।#प्रेम सहित प्रभु खाए बारंबार बखानि।।34।।"},
			{"seq":"4", "heading":"", "data":""},
			{"seq":"4", "heading":"", "data":""},
			{"seq":"4", "heading":"चौपाई", "data":"पानि जोरि आगें भइ ठाढ़ी। प्रभुहि बिलोकि प्रीति अति बाढ़ी।।#केहि बिधि अस्तुति करौ तुम्हारी। अधम जाति मैं जड़मति भारी।।#अधम ते अधम अधम अति नारी। तिन्ह महँ मैं मतिमंद अघारी।।#कह रघुपति सुनु भामिनि बाता। मानउँ एक भगति कर नाता।।#जाति पाँति कुल धर्म बड़ाई। धन बल परिजन गुन चतुराई।।#भगति हीन नर सोहइ कैसा। बिनु जल बारिद देखिअ जैसा।।#नवधा भगति कहउँ तोहि पाहीं। सावधान सुनु धरु मन माहीं।।#प्रथम भगति संतन्ह कर संगा। दूसरि रति मम कथा प्रसंगा।।"},
			{"seq":"4", "heading":"दोहा", "data":"गुर पद पंकज सेवा तीसरि भगति अमान।#चौथि भगति मम गुन गन करइ कपट तजि गान।।35।।"},
			{"seq":"4", "heading":"चौपाई", "data":"मंत्र जाप मम दृढ़ बिस्वासा। पंचम भजन सो बेद प्रकासा।।#छठ दम सील बिरति बहु करमा। निरत निरंतर सज्जन धरमा।।#सातवँ सम मोहि मय जग देखा। मोतें संत अधिक करि लेखा।।#आठवँ जथालाभ संतोषा। सपनेहुँ नहिं देखइ परदोषा।।#नवम सरल सब सन छलहीना। मम भरोस हियँ हरष न दीना।।#नव महुँ एकउ जिन्ह के होई। नारि पुरुष सचराचर कोई।।#सोइ अतिसय प्रिय भामिनि मोरे। सकल प्रकार भगति दृढ़ तोरें।।#जोगि बृंद दुरलभ गति जोई। तो कहुँ आजु सुलभ भइ सोई।।#मम दरसन फल परम अनूपा। जीव पाव निज सहज सरूपा।।#जनकसुता कइ सुधि भामिनी। जानहि कहु करिबरगामिनी।।#पंपा सरहि जाहु रघुराई। तहँ होइहि सुग्रीव मिताई।।#सो सब कहिहि देव रघुबीरा। जानतहूँ पूछहु मतिधीरा।।#बार बार प्रभु पद सिरु नाई। प्रेम सहित सब कथा सुनाई।।"},
			{"seq":"4", "heading":"छंद", "data":"कहि कथा सकल बिलोकि हरि मुख हृदयँ पद पंकज धरे।#तजि जोग पावक देह हरि पद लीन भइ जहँ नहिं फिरे।।#नर बिबिध कर्म अधर्म बहु मत सोकप्रद सब त्यागहू।#बिस्वास करि कह दास तुलसी राम पद अनुरागहू।।"},
			{"seq":"4", "heading":"दोहा", "data":"जाति हीन अघ जन्म महि मुक्त कीन्हि असि नारि।#महामंद मन सुख चहसि ऐसे प्रभुहि बिसारि।।36।।"},
			{"seq":"4", "heading":"", "data":""},
			{"seq":"4", "heading":"चौपाई", "data":"चले राम त्यागा बन सोऊ। अतुलित बल नर केहरि दोऊ।।#बिरही इव प्रभु करत बिषादा। कहत कथा अनेक संबादा।।#लछिमन देखु बिपिन कइ सोभा। देखत केहि कर मन नहिं छोभा।।#नारि सहित सब खग मृग बृंदा। मानहुँ मोरि करत हहिं निंदा।।#हमहि देखि मृग निकर पराहीं। मृगीं कहहिं तुम्ह कहँ भय नाहीं।।#तुम्ह आनंद करहु मृग जाए। कंचन मृग खोजन ए आए।।#संग लाइ करिनीं करि लेहीं। मानहुँ मोहि सिखावनु देहीं।।#सास्त्र सुचिंतित पुनि पुनि देखिअ। भूप सुसेवित बस नहिं लेखिअ।।#राखिअ नारि जदपि उर माहीं। जुबती सास्त्र नृपति बस नाहीं।।#देखहु तात बसंत सुहावा। प्रिया हीन मोहि भय उपजावा।।"},
			{"seq":"4", "heading":"दोहा", "data":"बिरह बिकल बलहीन मोहि जानेसि निपट अकेल।#सहित बिपिन मधुकर खग मदन कीन्ह बगमेल।।37(क)।।#देखि गयउ भ्राता सहित तासु दूत सुनि बात।#डेरा कीन्हेउ मनहुँ तब कटकु हटकि मनजात।।37(ख)।।"},
			{"seq":"4", "heading":"चौपाई", "data":"बिटप बिसाल लता अरुझानी। बिबिध बितान दिए जनु तानी।।#कदलि ताल बर धुजा पताका। दैखि न मोह धीर मन जाका।।#बिबिध भाँति फूले तरु नाना। जनु बानैत बने बहु बाना।।#कहुँ कहुँ सुन्दर बिटप सुहाए। जनु भट बिलग बिलग होइ छाए।।#कूजत पिक मानहुँ गज माते। ढेक महोख ऊँट बिसराते।।#मोर चकोर कीर बर बाजी। पारावत मराल सब ताजी।।#तीतिर लावक पदचर जूथा। बरनि न जाइ मनोज बरुथा।।#रथ गिरि सिला दुंदुभी झरना। चातक बंदी गुन गन बरना।।#मधुकर मुखर भेरि सहनाई। त्रिबिध बयारि बसीठीं आई।।#चतुरंगिनी सेन सँग लीन्हें। बिचरत सबहि चुनौती दीन्हें।।#लछिमन देखत काम अनीका। रहहिं धीर तिन्ह कै जग लीका।।#एहि कें एक परम बल नारी। तेहि तें उबर सुभट सोइ भारी।।"},
			{"seq":"4", "heading":"दोहा", "data":"तात तीनि अति प्रबल खल काम क्रोध अरु लोभ।#मुनि बिग्यान धाम मन करहिं निमिष महुँ छोभ।।38(क)।।#लोभ कें इच्छा दंभ बल काम कें केवल नारि।#क्रोध के परुष बचन बल मुनिबर कहहिं बिचारि।।38(ख)।।"},
			{"seq":"4", "heading":"चौपाई", "data":"गुनातीत सचराचर स्वामी। राम उमा सब अंतरजामी।।#कामिन्ह कै दीनता देखाई। धीरन्ह कें मन बिरति दृढ़ाई।।#क्रोध मनोज लोभ मद माया। छूटहिं सकल राम कीं दाया।।#सो नर इंद्रजाल नहिं भूला। जा पर होइ सो नट अनुकूला।।#उमा कहउँ मैं अनुभव अपना। सत हरि भजनु जगत सब सपना।।#पुनि प्रभु गए सरोबर तीरा। पंपा नाम सुभग गंभीरा।।#संत हृदय जस निर्मल बारी। बाँधे घाट मनोहर चारी।।#जहँ तहँ पिअहिं बिबिध मृग नीरा। जनु उदार गृह जाचक भीरा।।"},
			{"seq":"4", "heading":"दोहा", "data":"पुरइनि सबन ओट जल बेगि न पाइअ मर्म।#मायाछन्न न देखिऐ जैसे निर्गुन ब्रह्म।।39(क)।।#सुखि मीन सब एकरस अति अगाध जल माहिं।#जथा धर्मसीलन्ह के दिन सुख संजुत जाहिं।।39(ख)।।"},
			{"seq":"4", "heading":"चौपाई", "data":"बिकसे सरसिज नाना रंगा। मधुर मुखर गुंजत बहु भृंगा।।#बोलत जलकुक्कुट कलहंसा। प्रभु बिलोकि जनु करत प्रसंसा।।#चक्रवाक बक खग समुदाई। देखत बनइ बरनि नहिं जाई।।#सुन्दर खग गन गिरा सुहाई। जात पथिक जनु लेत बोलाई।।#ताल समीप मुनिन्ह गृह छाए। चहु दिसि कानन बिटप सुहाए।।#चंपक बकुल कदंब तमाला। पाटल पनस परास रसाला।।#नव पल्लव कुसुमित तरु नाना। चंचरीक पटली कर गाना।।#सीतल मंद सुगंध सुभाऊ। संतत बहइ मनोहर बाऊ।।#कुहू कुहू कोकिल धुनि करहीं। सुनि रव सरस ध्यान मुनि टरहीं।।"},
			{"seq":"4", "heading":"दोहा", "data":"फल भारन नमि बिटप सब रहे भूमि निअराइ।#पर उपकारी पुरुष जिमि नवहिं सुसंपति पाइ।।40।।"},
			{"seq":"4", "heading":"चौपाई", "data":"देखि राम अति रुचिर तलावा। मज्जनु कीन्ह परम सुख पावा।।#देखी सुंदर तरुबर छाया। बैठे अनुज सहित रघुराया।।#तहँ पुनि सकल देव मुनि आए। अस्तुति करि निज धाम सिधाए।।#बैठे परम प्रसन्न कृपाला। कहत अनुज सन कथा रसाला।।#बिरहवंत भगवंतहि देखी। नारद मन भा सोच बिसेषी।।#मोर साप करि अंगीकारा। सहत राम नाना दुख भारा।।#ऐसे प्रभुहि बिलोकउँ जाई। पुनि न बनिहि अस अवसरु आई।।#यह बिचारि नारद कर बीना। गए जहाँ प्रभु सुख आसीना।।#गावत राम चरित मृदु बानी। प्रेम सहित बहु भाँति बखानी।।#करत दंडवत लिए उठाई। राखे बहुत बार उर लाई।।#स्वागत पूँछि निकट बैठारे। लछिमन सादर चरन पखारे।।"},
			{"seq":"4", "heading":"दोहा", "data":"नाना बिधि बिनती करि प्रभु प्रसन्न जियँ जानि।#नारद बोले बचन तब जोरि सरोरुह पानि।।41।।"},
			{"seq":"4", "heading":"चौपाई", "data":"सुनहु उदार सहज रघुनायक। सुंदर अगम सुगम बर दायक।।#देहु एक बर मागउँ स्वामी। जद्यपि जानत अंतरजामी।।#जानहु मुनि तुम्ह मोर सुभाऊ। जन सन कबहुँ कि करउँ दुराऊ।।#कवन बस्तु असि प्रिय मोहि लागी। जो मुनिबर न सकहु तुम्ह मागी।।#जन कहुँ कछु अदेय नहिं मोरें। अस बिस्वास तजहु जनि भोरें।।#तब नारद बोले हरषाई । अस बर मागउँ करउँ ढिठाई।।#जद्यपि प्रभु के नाम अनेका। श्रुति कह अधिक एक तें एका।।#राम सकल नामन्ह ते अधिका। होउ नाथ अघ खग गन बधिका।।"},
			{"seq":"4", "heading":"दोहा", "data":"राका रजनी भगति तव राम नाम सोइ सोम।#अपर नाम उडगन बिमल बसुहुँ भगत उर ब्योम।।42(क)।।#एवमस्तु मुनि सन कहेउ कृपासिंधु रघुनाथ।#तब नारद मन हरष अति प्रभु पद नायउ माथ।।42(ख)।।"},
			{"seq":"4", "heading":"चौपाई", "data":"अति प्रसन्न रघुनाथहि जानी। पुनि नारद बोले मृदु बानी।।#राम जबहिं प्रेरेउ निज माया। मोहेहु मोहि सुनहु रघुराया।।#तब बिबाह मैं चाहउँ कीन्हा। प्रभु केहि कारन करै न दीन्हा।।#सुनु मुनि तोहि कहउँ सहरोसा। भजहिं जे मोहि तजि सकल भरोसा।।#करउँ सदा तिन्ह कै रखवारी। जिमि बालक राखइ महतारी।।#गह सिसु बच्छ अनल अहि धाई। तहँ राखइ जननी अरगाई।।#प्रौढ़ भएँ तेहि सुत पर माता। प्रीति करइ नहिं पाछिलि बाता।।#मोरे प्रौढ़ तनय सम ग्यानी। बालक सुत सम दास अमानी।।#जनहि मोर बल निज बल ताही। दुहु कहँ काम क्रोध रिपु आही।।#यह बिचारि पंडित मोहि भजहीं। पाएहुँ ग्यान भगति नहिं तजहीं।।"},
			{"seq":"4", "heading":"दोहा", "data":"काम क्रोध लोभादि मद प्रबल मोह कै धारि।#तिन्ह महँ अति दारुन दुखद मायारूपी नारि।।43।।"},
			{"seq":"4", "heading":"चौपाई", "data":"सुनि मुनि कह पुरान श्रुति संता। मोह बिपिन कहुँ नारि बसंता।।#जप तप नेम जलाश्रय झारी। होइ ग्रीषम सोषइ सब नारी।।#काम क्रोध मद मत्सर भेका। इन्हहि हरषप्रद बरषा एका।।#दुर्बासना कुमुद समुदाई। तिन्ह कहँ सरद सदा सुखदाई।।#धर्म सकल सरसीरुह बृंदा। होइ हिम तिन्हहि दहइ सुख मंदा।।#पुनि ममता जवास बहुताई। पलुहइ नारि सिसिर रितु पाई।।#पाप उलूक निकर सुखकारी। नारि निबिड़ रजनी अँधिआरी।।#बुधि बल सील सत्य सब मीना। बनसी सम त्रिय कहहिं प्रबीना।।"},
			{"seq":"4", "heading":"दोहा", "data":"अवगुन मूल सूलप्रद प्रमदा सब दुख खानि।#ताते कीन्ह निवारन मुनि मैं यह जियँ जानि।।44।।"},
			{"seq":"4", "heading":"चौपाई", "data":"सुनि रघुपति के बचन सुहाए। मुनि तन पुलक नयन भरि आए।।#कहहु कवन प्रभु कै असि रीती। सेवक पर ममता अरु प्रीती।।#जे न भजहिं अस प्रभु भ्रम त्यागी। ग्यान रंक नर मंद अभागी।।#पुनि सादर बोले मुनि नारद। सुनहु राम बिग्यान बिसारद।।#संतन्ह के लच्छन रघुबीरा। कहहु नाथ भव भंजन भीरा।।#सुनु मुनि संतन्ह के गुन कहऊँ। जिन्ह ते मैं उन्ह कें बस रहऊँ।।#षट बिकार जित अनघ अकामा। अचल अकिंचन सुचि सुखधामा।।#अमितबोध अनीह मितभोगी। सत्यसार कबि कोबिद जोगी।।#सावधान मानद मदहीना। धीर धर्म गति परम प्रबीना।।"},
			{"seq":"4", "heading":"दोहा", "data":"गुनागार संसार दुख रहित बिगत संदेह।।#तजि मम चरन सरोज प्रिय तिन्ह कहुँ देह न गेह।।45।।"},
			{"seq":"4", "heading":"", "data":""},
			{"seq":"4", "heading":"", "data":""},
			{"seq":"4", "heading":"चौपाई", "data":"निज गुन श्रवन सुनत सकुचाहीं। पर गुन सुनत अधिक हरषाहीं।।#सम सीतल नहिं त्यागहिं नीती। सरल सुभाउ सबहिं सन प्रीती।।#जप तप ब्रत दम संजम नेमा। गुरु गोबिंद बिप्र पद प्रेमा।।#श्रद्धा छमा मयत्री दाया। मुदिता मम पद प्रीति अमाया।।#बिरति बिबेक बिनय बिग्याना। बोध जथारथ बेद पुराना।।#दंभ मान मद करहिं न काऊ। भूलि न देहिं कुमारग पाऊ।।#गावहिं सुनहिं सदा मम लीला। हेतु रहित परहित रत सीला।।#मुनि सुनु साधुन्ह के गुन जेते। कहि न सकहिं सारद श्रुति तेते।।"},
			{"seq":"4", "heading":"छंद", "data":"कहि सक न सारद सेष नारद सुनत पद पंकज गहे।#अस दीनबंधु कृपाल अपने भगत गुन निज मुख कहे।।#सिरु नाह बारहिं बार चरनन्हि ब्रह्मपुर नारद गए।।#ते धन्य तुलसीदास आस बिहाइ जे हरि रँग रँए।।"},
			{"seq":"4", "heading":"दोहा", "data":"रावनारि जसु पावन गावहिं सुनहिं जे लोग।#राम भगति दृढ़ पावहिं बिनु बिराग जप जोग।।46(क)।।#दीप सिखा सम जुबति तन मन जनि होसि पतंग।#भजहि राम तजि काम मद करहि सदा सतसंग।।46(ख)।।#!! मासपारायण, बाईसवाँ विश्राम !!"},
			{"seq":"4", "heading":"(अरण्यकाण्ड समाप्त)", "data":""}
        ]
    }
]